<!DOCTYPE html>
<html lang="fi">
  <head>
    <meta charset="UTF-8">
    <title>Uskonto ja tiede | Project Gutenberg</title>
    <meta name="marcrel.trl" content="Södermann, Anto">
    <style>
      div.copyright {
        margin-left: 3em;
        margin-bottom: 6em;
        font-weight: bold;
      }
      p.paragraph {
        text-indent: 1em;
        margin-top: 0.25em;
        margin-bottom: 0.25em;
      }
      div.footnote {
        margin: 0.5em;
      }
      div.footnote table {
        margin-left: 3em;
      }
      div.footnote table td {
        vertical-align: top;
      }
      div.footnote table td p {
        margin: 0;
      }
      sup {
        vertical-align: top;
        font-size: 0.6em;
      }
    </style>
  </head>
  <body>
<div style='text-align:center'>*** START OF THE PROJECT GUTENBERG EBOOK 75249 ***</div>
    <h1>Uskonto ja tiede</h1>
    <div class="copyright">
      <p class="paragraph">
        Kirjoittanut Harald Høffding
      </p>
      <p class="paragraph">
        Tekijän luvalla tanskankielestä suomentanut Anto Södermann
      </p>
      <p class="paragraph">
        Kustannusosakeyhtiö Otavan kirjapaino, Helsingissä, 1913
      </p>
    </div>
    <p class="paragraph">
      Jokaisen tuntemamme sivistyksen piirissä alkaa, työnjaon astuessa
      voimaan, kriitillinen tila. Aineellisella alalla ei yksityinen
      työntekijä enää voi tuottaa sellaista, mihin hän voi tuntea käyttäneensä
      kaikkia kykyjänsä. Yksilö voi enää useimmiten aikaansaada vain osan
      jostakin kokonaisuudesta, osan, joka vaatii vain yksityisen kyvyn
      käyttöä. Hänen voimansa ja neronsa kehitys käy siitä syystä
      yksipuoliseksi. Niinkuin hänen aikaansaannoksensa, niin hänen
      henkilöllisyytensäkin helposti jää vain katkelmaksi. Henkisellä alalla
      työnjako merkitsee, että taide, tiede, uskonto ja siveys, jotka aiempina
      aikoina olivat yhtä, erkanevat ja usein astuvat vastatusten riitelevinä
      valtoina. Varempina sivistyskausina oli uskonto se suuri keskinen
      elonvirta, johon kaikki henkiset voimat ja vietit antoivat lisänsä ja
      joka toiselta puolen täydelleen tyydytti taiteellisen ja älyllisen
      tarpeen, mikäli tuollaista tarvetta yleensä oli. Mutta aikaa myöten
      hakevat henkiset tarpeet tyydytystään eri teiltä. Tutkijantarvetta eivät
      enää tyydytä ne vastaukset, joita uskonnolliset aatteet voivat antaa
      elämän ja kokemuksen virittämiin moninaisiin kysymyksiin. Kehittyy
      erityisiä metodeja, menetelmiä, erityisiä muotoja kysymysten tekemistä
      ja vastausten etsimistä varten. Taiteellinen tarve painuu samoin yhä
      enemmän omille teilleen, ja siveelliselle arvostelulle haetaan
      omintakeista perustusta. Historia osottaa, että päinvastoin kuin nämä
      uutismuodostukset pyrkii uskonto pitämään kiinni vanhoista, kerran
      kiteytyneistä käsityksistään ja toimitavoistaan. Se vastustaa henkistä
      työnjakoa niinkauankun voi ja se koettaa niinkauankun mahdollista
      ummistaa silmiänsä henkisen elämän muuttuneilta ehdoilta. Siitä seuraa
      henkisen elämän rikkinäisyys ja hajaannus. Puuttuu tuota koontaa ja
      sopusointua, tuota kaikkien mielen voimien keskitystä yhteen suuntaan,
      joka aiemmissa olosuhteissa oli verraten helppo saavuttaa. Tästäpä
      riippuu, että on olemassa uskonnollinen ongelma ja että sellainen on
      edelleen oleva, kunnes hengenelämä yksilöissä ja koko sukukunnassa on
      saavuttanut uusia koottuja ja kokoavia muotoja sisimmän tarpeensa
      tyydyttämiseksi, — jos tuollaiset uudet muodot yleensä ovat mahdollisia.
    </p>
    <p class="paragraph">
      Aion seuraavassa esittää vain muutamia kysymyksen älylliseen puoleen
      kuuluvia piirteitä. Koko kysymystä ei mielestäni ole tyhjennetty tältä
      puolelta sitä tarkastettaessa. Mutta on ylen tärkeää päästä selville
      siitä, mistä se vastakohta, joka yhä uudestaan viriää uskonnon ja
      tieteen välille, oikeastaan riippuu. Monesti löydetään — ja se koskee
      kumpaakin tässä vastakkain olevaa riitapuolta — tuon vastakohdan
      perustus väärästä paikasta. On paljon pintapuolista ja dogmaattista
      pöyhkeilyä tieteen todellisilla ja luulluilla tuloksilla toiselta
      puolen, ja toiselta puolen on paljon lyhytnäköisyyttä sen muutoksen
      suhteen, joka ajatuselämässä tosiasiallisesti on tapahtunut, vaikkapa
      jätettäisiinkin lukuunottamatta monet silmäänpistävät tulokset. Niissä
      yhteentörmäyksissä, joihin vastakohta vie, ei katsoja kaipaa
      rehellisyyttä toisen tai toisen puolen tunnustuksissa. Onhankin nykyään
      verraten vaaratonta tehdä tunnustuksensa, kävipä se suuntaan tai
      toiseen. Sitä vastoin on runsasta aihetta kaivata sitä älyllistä
      rehellisyyttä, joka ei päästä mieltä lepoon, ennenkun nuo suuret
      kysymykset on tutkittu kaikilta puolilta ja kaikilla käytettävinä
      olevilla keinoilla. Se ei, sitä pahempi, ole hyve, jota uskonnollinen
      siveysoppi olisi erityisesti terottanut, ja monet uskonnon vastustajat
      osottavat väittelynsä laadulla, etteivät hekään tunne sen asettamia
      ankaroita vaatimuksia. Mikä katsojan mielestä tästä puuttuu, on
      yhteydessä sen kanssa, että uskonnollisella väittelyllä nykypäivinä on
      enimmäkseen agitatsionin luonne. Kummallakin puolen tähdätään
      kannattajien saamista, levittämistä eikä syventämistä. Uusia ajatuksia
      ei tämä nykyaikainen väittely olekkaan luonut.
    </p>
    <p class="paragraph">
      Minä puolestani en myöskään aio seuraavassa esittää uusia ajatuksia,
      vaan vanhoja ajatuksia, joita ei ole päästetty täysiin oikeuksiinsa.
    </p>
    <hr>
    <p class="paragraph">
      Jos taannumme aikoihin, joina uskonto ei ollut vain apu ja lohdutus,
      vaan myös antoi vastaukset siihen, mitä ajatus silloin saattoi kysyä, —
      siis aikoihin, joina koko maailmankäsityksellä oli uskonnollinen luonne,
      — niin astuu kaksi omituisuutta erityisesti esille. Koko maailmankäsitys
      on luonteeltaan <i>havainnollinen</i>. Olemisto tajutaan
      kokonaisuudeksi, jonka yksityiset olopiirit voi havaita tai ainakin
      kuvailla mielessään, tarvitsematta irtaantua siitä, mitä aistit
      välittömästi näyttävät opettavan. Maailmanavaruus sellaisena, kuin miltä
      se aistimisesta ja fantasiasta näyttää, teki mahdolliseksi paikallisesti
      sijottaa kaikki ne suuret tapahtumat, joita uskonnollisessa
      julistuksessa puhuttiin. Ja kun tässä havainnollisuuden maailmassa
      tapahtui muutoksia, semminkin merkityksellisiä muutoksia, ei
      <i>selitystä</i> etsitty vaivaloisen tutkimuksen tieltä. Tuollaiset
      muutokset selitettiin henkilöllisten olentojen sekaantumisesta tapausten
      kulkuun. Havainnollisuus ja persoonallisten syiden periaate (jota
      voidaan laajimmassa merkityksessä sanoa animismiksi), nepä kuvaavat
      erikoisesti uskonnollista maailmankäsitystä.
    </p>
    <p class="paragraph">
      Mutta sekä avaruuden käsite että syyn käsite ovat omintakeisen
      tiedontarpeen vaikutuksen alaisina muuttuneet tavalla, jolla tässä
      kohden on ratkaiseva merkitys.
    </p>
    <br>
    <p class="paragraph">
      1. Meissä on luontainen tarve kohdistaa kaikki, mitä tapahtuu,
      määrättyihin paikkoihin avaruuteen, eikä uskonto klassillisina aikoinaan
      toimi vastoin tuota tarvetta. Uskonnollisilla mielikuvilla on havainnon
      eikä käsitteen luonne, ja niiden suuri vaikutusvoima, niiden kyky
      vallata ja täyttää mielet riippuu melko-osaksi siitä. Korkeampien
      kansanuskontojen sisältönä on jakso historiallisia tapauksia, joihin
      ihmisten ja ihmiselon vaiheet ovat nivoutuneet, — suuri näytelmä ja
      näytelmä, joka esitetään näyttämöllä, jonka aistinhavainto tai ainakin
      fantasia varsin hyvin saattaa hajoamatta tajuta. Koko olemisto
      sellaisena, kuin se tällä asteella on tunnettuna, käytetään näyttämöksi,
      ja sen eri olopiirit tarjoovat paikat draaman eri näytöksille. Maa on
      keskipiste tai alin kohta, ja näkyvästä taivaasta, joka on jumaluuden
      maailma, astuu jumalaisia olentoja alas maan päälle ryhtyäksensä
      ihmisten eloon ja oloon, ehkäpä itse kärsiäkseen ja kuollakseen,
      ennenkuin astuvat jälleen ylös taivaallisiin olopiireihin avaten sitten
      niihin pääsyn niille, jotka tahtovat heitä seurata. „Kaikki ihmiset“,
      sanoo Aristoteles, „otaksuvat jumalia olevan, ja kaikki he, sekä
      helleenit että barbaarit, omistavat jumaluudelle korkeimman paikan“.
      Tämä lausuma soveltuu kaikkiin kansanuskontoihin, niin erilaisia kuin
      nämä muuten voivatkin olla. Uskonnolliset mielikuvat kutoutuivat
      luonnollisella tavalla koko ihmisten ehdottomasti muodostuneeseen
      käsitykseen, eikä vielä ollut olemassa tiedettä, joka olisi tehnyt
      käsityksen jyrkän muutoksen välttämättömäksi. Ei ollut jumalallisen
      mielikuva häälyvä eikä hämärä; jumaluus voitiin sijottaa paikkaansa
      niinkuin kaikki muu; voitiin osottaa se kohta, josta jumalalliset voimat
      kumpusivat ilmoille, samoinkuin se kohta, johon ne vaikuttivat.
      Jumalalliset ajatukset olivat tosin kyllä yhtä korkealla
      ihmisajatuksista kuin taivas on maasta; mutta eipä taivas ollutkaan niin
      korkealla maasta, ettei havainto olisi siihen ylettynyt. Huolimatta
      vallan ja arvon eriäväisyydestä oli silti havainnollinen ja likeinen
      suhde jumaliin mahdollinen.
    </p>
    <p class="paragraph">
      Ei mikään kansanuskonto ole luopunut tuosta maailmankuvasta. Mutta
      ennenkun vielä tiede oli täydellä todella järkyttänyt maailman
      havainnollisuutta, virisi sentään ajattelevissa hengissä epäilyksiä, ja
      järkkyi se turvallisuus, jolla siihen asti tuota havainnollista
      maailmankuvaa oli pidetty koko uskonnon sisällön kehyksenä. Ja tämä
      levottomuus johtui olennaiseksi osaksi itse uskonnollisen tajun
      syventymisestä. Kaikessa uskonnossa ilmenee kaksinainen tarve, osaksi
      tarve korottaa uskonnollisten mielikuvain esine niin korkealle
      inhimillisistä oloista ja muodoista kuin mahdollista, osaksipa tarve
      tuntea itseänsä yhdeksi jumaluuden kanssa tai ainakin olevansa sitä
      liki. Se on tarvetta todeta jonkun ylevän olemassaolo ja tarvetta olla
      sisäisessä suhteessa siihen, mikä on korkeinta. Kummallakin tiellä
      saattoi tapahtua luopuminen kansanuskonnon naiivista
      havainnollisuudesta. Koskapa jumaluuden tulee olla yläpuolella kaiken,
      niin eiköhän se siten ole myös kaikkien paikallisten eroavaisuuksien,
      sijotuksen ja rajotuksen mahdollisuuden yläpuolella? Ja koskapa sen
      tulee olla mitä sisäisimmässä suhteessa ihmisiin, niin voikohan se siten
      olla paikallisesti erotettuna siitä ihmisestä, jonka kanssa sen tulee
      olla yhtä? Paikallinen välimatka on aina ulkoinen suhde, kuinka nopeaan
      se kuljettaneenkin. Itse alkuperäisissä uskonnollisissa lähdekirjoissa
      havaitaan nuo kaksi suuntaa, ilmenee puhtaasti uskonnollinen tarve, joka
      vie havainnollisuuden tuolle puolen. Siihen liittyi sitten myös
      filosofisen mietinnän, kristinuskoon nähden platonismin vaikutus. Näiden
      eri vaikutinten alaisena Augustinus saattoi jumalastaan sanoa, että hän
      on „kaikkialla eikä missään“ ja että hänellä oli paikkansa „sisempänä
      sielussa kuin sielun sisin olemus“ samoinkuin „korkeammalla kuin minne
      sielu osasi kohota“. Mutta sitä ennen oli ankara — sekä ruumiillinen
      että henkinen — taistelu toiselta puolen uskonnollisten materialistien
      (antropomorfistien), jotka pitivät kiinni ehdottomasta
      havainnollisuudesta, ja toiselta puolen uskonnollisten spiritualistien
      välillä, jotka kielsivät sen.
    </p>
    <p class="paragraph">
      Teoriassa spiritualismi voitti. Mutta ei voitu eikä tahdottu tykkänään
      kieltää havainnollisuutta, joka esiintyykin niin selvänä ja
      epäilemättömänä alkuperäisissä uskonnollisissa lähdekirjoissa ja jolla
      samalla on niin suuri kasvatusopillinen merkitys. Onhan kertomuksessa
      sellaisessa kuin Jeesuksen taivaaseen-astumisesta aivan välttämätöntä,
      jos asia on ymmärrettävä kirjaimen mukaan, käsittää taivas määrätyksi
      paikaksi, jonne astuttiin. Taivaaseen-astunta on siirtymistä avaruuden
      maallisesta osasta sen taivaalliseen. Keskiajan jumaluusoppineet
      asettuivat tässä sille kannalle, että opettivat taivaaseen-astumisen
      merkitsevän siirryntää toisenlaiseen olomuotoon, henkiseen olemistoon.
      Taivaaseen-astuminen on maallisen ja inhimillisen rajotuksen riisumista.
      Mutta tämä vertauskuvallinen käsitys ei estänyt heitä käsittämästä
      asiata sananmukaisesti. Pidetään yhtaikaa kiinni havainnollisuudesta ja
      vertauskuvallisuudesta. On muka todella tapahtunut siirryntä
      fyysillisestä maailmasta maan päältä fyysilliseen taivaaseen, mutta itse
      tämä siirryntä merkitsee samalla jotain muuta. „Alemman“ vastakohtana
      olevan „ylemmän“ kirjaimellisesta ja kuvaannollisesta merkityksestä
      pidetään kummastakin kiinni — joskin silminnähtävästi ollaan taipuvaisia
      panemaan enemmän painoa kuvaannolliseen. Oletettiin, että tuo
      kaksinainen merkitys — realistinen ja idealistinen, kirjaimellinen ja
      opettavainen — sisältyi itse alkuperäisiin kertomuksiin. Mikä
      alkuperäisestä uskonnollisesta tajusta oli jakamatonta, yhdellä kertaa
      havainnollista ja sisäistä, se oli keskiaikaisesta tajusta sekä sitä
      että tätä, yhdellä kertaa erotettua ja erottamatonta.
    </p>
    <p class="paragraph">
      Danten suuressa runoelmassa tämä katsantokanta vallitsee.
      Vertauskuvallinen merkitys on tosin siinäkin kirjailijan sydäntä
      likinnä. Mutta aatteellisella totuudella on vastaava ulkonainen pukunsa,
      jonka todellisuudesta pidetään kiinni. Danten <i>Divina comedian</i>
      ainoalaatuisuus riippuu, tältä näkökannalta katsottuna, juuri siitä,
      että ulkonaiset puitteet kestävät, että niissä on jykevyyttä ja
      havainnollisuutta, jonka veroista myöhempien aikojen uskonnollinen
      runous ei voinut saavuttaa ja että silti sisällisyys pääsee täysiin
      oikeuksiinsa siinä vertauskuvallisessa selityksessä, joka kuultaa läpi.
      Siirryntä aineellisesta aatteelliseen tapahtuu — naiivisti ja
      suurensuuntaisesti yhdellä kertaa — itse paikallisuuden rajalla:
      äärimäisellä taivaalla, joka sulkee piiriinsä kaikki, on itsellään
      „sijansa“ jumaluudessa, jonka voima ja rakkaus on maailmoiden liikunnon
      lähteenä.
    </p>
    <p class="paragraph">
      Mutta tuli aika, jolloin vaadittiin arkipäiväisempää vastausta
      kysymykseen: „missä?“ Niinkuin kokemuksemme piirissä määräämme joka
      paikan siitä suhteesta, jossa se on toiseen paikkaan, niin meidän on
      myös otaksuminen, että samoin on laita kaikkialla maailmassa, missä
      ajatuksissamme liikummekin. Niinpä ei absoluuttisia paikkoja eikä
      absoluuttisia rajoja voida ajatella. Jokaisella havainnollisella
      aineella on sananmukaisessa merkityksessä oma „paikkansa“, jonka sen
      suhde muihin paikkoihin määrää. Siitä syystä ei maailman keskipistettä
      eikä maailman rajaa voida ajatella. Ei voi olla sitä paikkaa, josta
      jumalaiset voimat saattaisivat virrata ulos tai alas. Joka paikassa on
      noudatettava samaa paikan-määräämisen lakia eli oikeammin menetelmää.
      Juuri tämä ajatuskulku saattoi Giordano Brunon tekemään rohkeat
      johtopäätöksensä Kopernikuksen hypoteesista. Jo Lucretiuksen kuuluisassa
      opetusrunoelmassa tämä ajatuskulku hahmoiltiin, mutta vasta paljon
      myöhemmin kävi mahdolliseksi pitää siitä kiinni ja käyttää sitä. Sen
      silmänkantamattoman paikallisuuden maailman rinnalla, joka nyt aukeni,
      täytyi antiikkisen vastakohdan taivaan ja maan välillä hävitä. Että
      paikallisuus eli avaruus on ääretön, sitä ei määrätyssä katsannossa
      voida todistaa. Olennaista on tuo uusi metodi, tuo uusi tapa ajatella
      paikasta ja avaruudesta puhuttaessa. Tavallaan on kehittymässä uusi
      elin, jonka ajatus tuo mukanansa mihin ikänänsä se paikallisuuden
      maailmassa asettuukin. Tämän uuden ajattelutavan kannalta oli vanha
      maailmankuva absoluuttisine paikkoineen kestämätön. Niinpä se intohimo,
      jolla siitä niin kauan pidettiin kiinni ja jolla käytiin uuden
      maailmankuvan esitaistelijoiden kimppuun, osottaakin että aavistettiin,
      mistä oli kysymys. Ei näet ollut kysymystä vähemmästä kuin
      uskonnollisten mielikuvain sananmukaisen merkityksen hylkäämisestä.
      Kaikki kansanuskonnot ovat panneet vanhan, absoluuttisen ja äärellisen
      maailmankuvan pohjaksi. Tuo kuva antoi perustan ja tukikohdan
      uskonnolliselle fantasialle ja sille kotoisuuden tunteelle, jolla
      ihmishenki saattoi katsella maailmaa, jossa sen korkeimmilla ihanteilla
      voi olla „luonnolliset paikkansa“, samoinkuin vähäpätöisimmillä
      aineellisilla alkeilla eli elementeillä oli omansa.
    </p>
    <p class="paragraph">
      Keskiajan sekä-että ei enää tyydyttänyt. Ne tapahtumat, joista raamatun
      kirjat kertovat niin luotettavasti ja havainnollisesti, ovat nyt
      ratkaisevissa kohdissa ymmärrettävät kuvaannollisesti. Ei suoriuduta
      asiasta enää siten että hyväksytään sekä todellinen että aatteellinen
      merkitys. Kertomus taivaaseen-astunnasta on tässä kohden tyypillinen
      esimerkki, koskapa siinä selvästi lausutaan, että koko
      maailmankaikkeutta liikuttaa se, mitä Palestiinassa tapahtui.
      Taivaallinen valta oli astunut alas maan päälle ja poistui maan päältä
      jälleen palatakseen luonnolliseen paikkaansa.
    </p>
    <p class="paragraph">
      Vain ani harvoin näkyy uskonnollinen taju elävästi syventyvän niihin
      kysymyksiin, joita täten viriää ja joilla on merkityksensä raamatun
      kertomusten historialliselle käsitykselle ja uskonnollisen
      maailmankatsannon luonteen määräämiselle. Ellei kertomus
      taivaaseen-astunnasta voi olla sananmukaisesti tosi, niin se on legenda,
      jolla voi olla kauneutensa ja aatteellinen merkityksensä asettuessamme
      menneen ajan ajatuskulkuun, mutta joka ei enää voi esiintyä
      dogmaattisella ponnella ja painolla. Täten on olennaisessa kohdassa
      historiallis-kriitillisen menetelmän merkitys tunnustettu. Sillä tämä
      menetelmä perustuu samaan edellytykseen, johon nojaten Bruno ulotti
      paikanmääräämis-menetelmänsä maan päältä taivaaseen, nimittäin siihen,
      että tutkiessamme kaukaista emme voi muuta kuin käyttää sitä
      menettelytapaa, jota olemme likeisen suhteen koettaneet. Meidän täytyy
      tarkastella noita vanhoja kertomuksia sen maailmankatsannon valossa,
      joka meillä on, jos kohta se erookin niin paljon siitä, joka on noiden
      kertomusten pohjana. Mutta johtopäätökset eivät ole ainoastaan
      historialliselle metodille tärkeitä. Koko sen merkityksen, joka voidaan
      antaa uskonnollisille mielikuville, täytyy muuttua. Eipä kummaa, että
      asia jätetään mieluummin silleen! Ja yhtä kaikki puhdasoppisetkin
      teologit tulevat tässä kohden ehdottomasti symbolisteiksi ja
      ratsionalisteiksi, niinpiankun täydellä todella ajattelevat asiaa.
      Martensen esim. pitää jyrkästi kiinni siitä, että taivaaseen-astumisen
      kuvaus on ymmärrettävä sananmukaisesti. Mutta hän arvelee, että kun
      taivas ei ole mikään määrätty paikka ja kun kertomuksen tarkotus voi
      olla vain se, että Jeesus silloin erkani paikallisesta, aistillisesta
      maailmasta, niin täytyy olettaa, että Jeesus on noussut vain vähän
      matkaa ilmaan, minkä seikan tuli olla apostoleille merkkinä siitä, että
      hän nyt muuttui aivan toisenlaiseen olomuotoon kuin aistillinen on!
      Tähän tuon vanhan kertomuksen mauttomaan selitykseen johtuu Martensen
      väittäessään, ettei raamattu taivaalla tarkota paikkaa, jonne pitkiä
      teitä myöten päästään. Hän lähtee taivaan mielikuvan symbolisesta
      merkityksestä — ja sittenkin hän tahtoo käsittää tuon vanhan kertomuksen
      kirjaimen mukaan. Mikä keskiaikaiselle jumaluusoppineelle oli
      mahdollista, se oli tai sen olisi pitänyt olla yhdeksännellätoista
      vuosisadalla mahdoton kanta.
    </p>
    <p class="paragraph">
      Ei ole muuta neuvoa kuin panna koko paino vertauskuvalliseen
      merkitykseen. Ainoastaan sillä tavalla voivat vanhat kertomukset päästä
      täysiin oikeuksiinsa sekä uskonnollisessa että runollisessa ja
      historiallisessa katsannossa. Sitä keinoa noudatetaankin todellisuudessa
      aina, kun noita kertomuksia „opettavaisessa“ mielessä käytetään. Vain
      siten voidaan oikein ymmärtää, mitä liikkui niiden ihmisten mielissä,
      joista nuo kertomukset ovat lähteneet. Uskonnollisten tapausten
      „luonnolliset paikat“ ovat löydettävissä sielun sisimmästä ja vain
      siitä. Kaikki legendat ja jumalaistarut ovat vain todisteina siitä, mikä
      määrättyinä ajanjaksoina on vallannut mielet ja pannut fantasian
      liikkeelle. Ja historiallisen tutkimuksen asiana on saada selville,
      mitkä ulkonaiset tapaukset ovat osaltaan vaikuttaneet noihin henkisiin
      tapahtumiin, ja siten tehdä niiden perusteellinen sielutieteellinen
      ymmärtäminen mahdolliseksi. Itse historiallisen tutkimuksen puolestaan
      tulee, niinkuin jo on huomautettu, lähteä niistä todellisuuden
      tunnuksista, joita käytämme avuksemme kaikkialla, missä koetamme
      perehtyä ulkomaailmaan. Kuinka pitkälle tällä keinoin voidaan päästä ja
      minkä uskonnollisen merkityksen uskonnon syntyä ja kehitystä koskevan
      historiallisen tutkimuksen tulokset voivat saada, on eri kysymys, johon
      en tässä kajoo. Omasta puolestani luulen että n. s. liberaalinen,
      vapaamielinen teologia tässä suhteessa odottaa liikoja. — Palaan
      kysymykseen, mikä vaikutus olemiston äärettömyyden ajatuksella on
      uskonnolliseen tajuun.
    </p>
    <p class="paragraph">
      Ei ole suinkaan niin laita, että se ongelma, joka tässä syntyy, koskisi
      vain kansanuskontoja. Se liittyy pakosta jokaiseen elämänkatsantoon,
      olipa tämä uskonnollinen ahtaammassa mielessä tai ei. Jokaisen elämän
      arvoa ja elämän ehtoja koskevan inhimillisen mietiskelyn täytyy kohdata
      sitä ajatusta, että ihmiselämä harrastuksineen ja ihanteineen,
      voittoineen ja tappioineen täyttää vain häviävän pienen tilan
      tuntemassamme maailmassa — ja mikä merkitys ja arvo on silloin koko
      muulla äärettömällä kaikkeudella? On ihmeellistä nähdä, kuinka vähän
      painoa on yleensä pantu tähän kysymykseen sekä filosofiassa että
      teologiassa, varsinkin sen jälkeen kun uuden käsityksen ensi vaikutteet
      olivat häipyneet.
    </p>
    <p class="paragraph">
      Bruno tunsi sen henkiseksi vapautumiseksi, että ahtaat maailmanrajat
      sortuivat hänen ajatuksensa edestä tyhjiin. Hänen runollis-filosofisesta
      käsityksestään näytti olemisto nyt suurelta yhtyydeltä, jota sama henki
      kaikkialla elähytti ja samat voimat kannattivat. Jo samaan tapaan
      käsitti myös Jacob Böhme asian voitettuansa sen vaikean ahdistuksen ja
      hädän, johon hän joutui, kun luonnon äärettömyys ensiksi oli hänelle
      ihmismaailman äärellisyyden vastakohtana selvinnyt. Vielä Holbergistakin
      näytti siltä kuin tähtitiede siten olisi tehnyt korkeamman
      jumalakäsitteen mahdolliseksi kuin sen, jota ei ainoastaan rahvaalla,
      vaan myös useilla jumaluusoppineilla oli. Mutta myöhemmin kysymystä
      harvoin pohditaan ja se sysätään kernaimmin syrjään. Positivistit ja
      romantikot asettuvat tässä oikeastaan samalle kannalle kuin teologit.
      Comten ihmisyysuskonto esitti symboliikan, jossa suuri kaikkeus oli sen
      tähtipallon palvelevana taustana, jolla ihmiselo kehkeytyy ja jo
      puhtaasti tieteelliseltä kannalta hän epäsi kaiken olemiston
      kaukaisempien osien lähemmän tutkimisen. Hegel (ja Tanskassa Heiberg)
      pilkkasivat tuota „huonoa“ äärettömyyttä, jonka avaruudellinen
      ulottuvaisuus tarjosi. Hegelin mielestä on Kopernikuksen järjestelmän
      merkitys arvattu liian suureksi. Vaikka hänen mietiskelyjensa piti
      esittää meille <i>maailman</i>hengen kehityksen perusmuodot, väitti hän
      silti, että maa oli täydellisin pallo, koska sen pinnalla oli olemassa
      henkistä elämää. Ja Grundtvigista ei ääretön avaruus eikä Kopernikuksen
      järjestelmä tarjonnut mitään mielenkiintoa, jollei lähtenyt oletuksesta,
      että aurinko, kuu ja kaikki tähdet ovat olemassa ihmisiä varten.
    </p>
    <p class="paragraph">
      Kaikilla katsantokannoilla on tässä kohden olemassa maailmankatsannon ja
      elämänkatsannon välinen vastakohta, joka hyvinkin voi pakottaa
      ajattelemaan. Lähinnä liittyy jokainen vakava elämänkatsanto siihen
      suppeaan piiriin, jossa inhimilliset tehtävät ja ihanteet vallitsevat;
      mutta mahdotonta on välttää, että katse yhä uudestaan siirtyy
      äärettömään taustaan päin. Voimme pitää kiinni siitä, että siinä
      häviävän pienessä olemiston osassa, jossa me asumme, on kehittynyt
      laadultaan jalompia voimia ja elonmuotoja kuin mitä muualta kaikkeudesta
      voidaan tavata, mutta meidän vallassamme ei ole ajatusmuotoja, jotka
      voisivat antaa noiden voimien esiintyä koko ääretöntä maailmankulkua
      määräävinä. Lähtien siitä, mikä meistä on arvokkainta, emme voi johtaa
      emmekä ymmärtää taivaankappaleiden ratoja ja maailmanprosessien
      aaltoilua. On olemassa juopa ihanteidemme valtakunnan ja aineen maailman
      välillä, juopa, jonka yli ei siltaa voida rakentaa. Voidaan ummistaa
      silmät tältä tosiseikalta, mutta miehuullisempaa on katsoa sitä suoraan
      silmään ja muodostaa uskonsa ja toivonsa niin, että ne kestävät
      koetuksensa todellisuuden taistotantereella. Meillä tulee olla
      uskallusta pitää kiinni siitä, että se voiman ja elon virta, joka
      juoksussaan on tuonut meille kaiken, mitä tunnemme suurta ja kaunista,
      vastakin pystyy raivaamaan tietään puhki todellisuuden kovien
      ainemäärien, joskaan emme voi antaa mitään ymmärrettävää merkitystä
      sille sanontatavalle, että nämä ainemäärät olisivat olemassa vain tuota
      virtaa varten. —
    </p>
    <p class="paragraph">
      Se havainnollisuus, joka on kaikkien kansanuskontojen voima, ei ulotu
      ainoastaan paikallisuuteen, vaan aikaankin, ja aivan vastaavalla
      tavalla. Kumminkaan ei ajan eikä historiallisen kehityksen mielikuvilla
      ole kaikissa kansanuskonnoissa olennaista merkitystä. Milloin nämä
      mielikuvat ilmaantuvat, todistaa se korkeampaa siveellistä
      kehitysastetta. Yksityisten yksilöiden tai pienten ihmisryhmäin
      hetkellinen ja aistillinen hyvä ei ole enää johtavana harrastusperänä
      uskonnollisten mielikuvain muodostuksessa; kokonaisen kansan ja lopulta
      koko ihmiskunnan pelastus on kyseessä. Uskonnolliset ongelmat koskevat
      silloin ihmiskunnan koko ajallisen historian tarkotusta.
      Uskonnonhistoria tarjoo tässä omituisen vastakohdan nähtäväksemme. Sillä
      sillä kehityksen kohdalla, jossa tarve saada tietää ajan ja historian
      kulun tarkotus virisi, ilmeni suuriarvoinen hengensuunta, joka saattoi
      tyydyttää tuon tarpeen vain tappamalla sen: ajan kululla ei ollut mitään
      arvoa, tuli pysäyttää se, pelastaa sielunsa pois siitä, siirtyä
      ajattomaan olevaisuuteen. Tätä tietä kulki kehitys Indiassa, semminkin
      buddhalaisuudessa, ja kreikkalainen ajatuskulku, josta muuttumaton oli
      muuttuvaista arvokkaampi, kävi samanlaiseen suuntaan. Sitä vastoin se
      ajatuskulku, jolla oli oleva suurin vaikutus Euroopan kansoihin ja koko
      muhamettilaiseen maailmaan, tunnusti ajankulun todellisuuden, mutta näki
      pelastuksen mahdollisuuden suuressa kehityskulussa, joka johtaa kansat
      ja sukukunnat sen mahtavan maailmantaistelun viimeiseen ratkaisuun, joka
      tapahtuu hyvien ja pahojen valtojen välillä ihmismaailmassa ja sen
      ulkopuolella. Tämä ajatus näkyy varsinkin muinaispersialaisesta
      uskonnosta muuhun maailmaan levinneen, olipa se sitten syntynyt tämän
      uskonnon piirissä tai olipa sillä jokin alkuperäisempi lähde. Kaikki
      eskatologia, kaikki oppi kehityksestä, joka kulkee kohti viimeistä
      tuomiota ja kohti sitä seuraavaa autuuden tai kadotuksen maailmaa,
      näyttää hyvin olennaiselta osalta olevan persialaista alkuperää. Se on
      vaikuttanut myöhempään juutalaisuuteen ja sen kautta kristinuskoon, ja
      se lienee (Goldzieherin mukaan) välittömästi vaikuttanut
      muhamettilaisuuteen tämän ensi alusta asti.
    </p>
    <p class="paragraph">
      Niinkuin maailmannäytelmä, mitä paikkaan tulee, sai rajotetun
      näyttämönsä antiikkisesta maailmankuvasta, niin se, mitä aikaan tulee,
      sai selvän ja varman sijansa maailman alun ja maailman lopun välillä, ja
      ajallinen etäisyys näiden kahden kohdan, ensimäisen näytöksen alun ja
      viimeisen näytöksen lopun, välillä oli yhtä vähän ääretön kuin
      paikallinen etäisyys taivaan ja maan välillä. Tässäkin kohden on
      kansanuskonnon voimana ollut havainnollisuus ja havainnollisuutta
      seuraava rajotus. Ihminen piti itseänsä omine ja lähimäistensä koko
      henkisine ja aineellisine onnineen ja onnettomuuksineen suuren, yhteisen
      kehityskulun jäsenenä, jonka yhteinen menneisyys määräsi, joka ehkä
      huokaili nykyisyyden tuskissa, mutta katseli luottavasti kohti sitä
      lunastusta, jonka vastaisuus oli mukanansa tuova. Kansanuskonto on tässä
      antanut elämälle avaran näköpiirin, tehnyt yksilön kohtalon ja riennon
      ymmärtämisen korkeammalta kannalta mahdolliseksi. Ja siten tapahtui
      tähdellinen historiallisen tajun edistys. Kaikki tämä saavutettiin,
      rikkomatta havainnollisuuden puitteita. Kävi mahdolliseksi sepittää
      selviä mielikuvia menneisyydestä ja nykyisyydestä, kuvia, joista kaikki
      se jännitys ja kaipuu samoinkuin se riemu ja voitontunne, joita
      ajallinen elämä voi virittää, saattoi saada voimakkaan, usein ylevän ja
      katoomattoman ilmaisunsa.
    </p>
    <p class="paragraph">
      Mutta kun ajatus herää ja se kehitellään johdonmukaisesti loppuunsa, käy
      tuon havainnollisuuden niinkuin sen, joka paikallisuuden suhteen
      vallitsi. Nuo kiinteät rajat, ehdoton alku ja ehdoton loppu, katoovat,
      niinpiankun ajatus soveltaa samaa menetelmää alku- ja loppuhetkiin kuin
      välillä oleviin hetkiin. Sen lyhyen ajan sijaan (persialaisuskonnon
      mukaan 12 000 vuotta), jonka maailmannäytelmä muka on kestävä, astuu
      niin menneisyyden kuin tulevaisuuden puolesta silmänkantamaton aika. Ja
      kysymys on silloin siitä, voidaanko sille ajan vaaksanmitalle, jonka
      ihmisen historiallinen taju voi käsittää, antaa sellainen ehdoton
      merkitys, sellainen lopullinen määräperäinen luonne, jollaisen
      kansanuskonnon maailmankäsitys niin luontevasti tarjosi. Voidaanko
      yleensä puhua maailmannäytelmästä, maailmandraamasta? Se rajotus, jossa
      suuri taide osotaksen,<a href="#fn1" id="fnref1"><sup>[1]</sup></a>
      osottautuu maailmankulkuun nähden mahdottomaksi, ja siten sen
      draamallinen luonne katoo.
    </p>
    <p class="paragraph">
      Samoinkuin paikallisuuden, avaruuden, rajotuksessa tarjoo
      havainnollisuus ajankin rajotuksessa kotoisuuden tunteen mahdollisuuden.
      Maailmanhan käy samoinkuin jokaisen yksityisen olennon: se syntyy ja sen
      on kuoltava. Että maailma oli käynyt vanhaksi, uskottiin yleiseen
      kristinuskon ensimäisinä vuosisatoina; juutalaistenkin keskuudessa sitä
      uskottiin, niinkuin näkyy tuosta merkillisestä apokalyptisestä
      „Neljännestä Esran kirjasta“. Ja ajan tuskissa ja pettymyksissä voitiin
      silloin iloita siitä, että loppu läheni. Eikä tuo läheinen loppu ollut
      mikään mielikuvitelma, johon aika-ajoin innostuttiin; se painoi leimansa
      koko elämänkatsantoon, koko „uuden testamentin kristinoppiin“.
    </p>
    <p class="paragraph">
      Niinkuin paikallisuuden suhteen tapahtuu myös ajan suhteen itse
      uskonnollisessa tajussa omituinen sisällistymisprosessi. Tämä taju
      pyrkii ajallisten välimatkain tuolle puolen, niinkuin se pyrkii
      paikallisten välimatkain tuolle puolen. Ei kaukaisessa tulevaisuudessa
      eikä menneisyydessä, vaan parhaillaan tapahtuvassa elämyksessä se haluaa
      omistaa esineensä. Ihanne ei saa olla kadonnut eikä vain vastaisuudessa
      toteutuva, vaan sen tulee vaikuttaa itse siinä elämässä, jota
      nykyisyydessä eletään. Ikuisuuden ei tule olla ennen aikaa eikä sen
      jälkeen, vaan sitä tulee voida kokea ajassa itsessään, niinkuin
      sielutieteellinen kokemus todistaakin, että aika tuntuu meistä katoovan
      suurten harrastusten ja aatteitten täyttämissä mielentiloissa.
      Uskonnollisessa mystiikassa, jonka ituja on itse alkuperäisissä
      uskonnollisissa lähdekirjoissa, mutta joka kehittyi selvempään muotoon
      erinäisinä uskonnon historian aikakausina, toistuu toistumistaan se
      ajatus, että tosi ikuisuus koetaan itse ajassa, kun tahto kääntyy pois
      kaikesta, mikä voi hajottaa, ja keskittyy korkeimpaan esineeseensä.
      Uskonnollinen taju lähenee semmoisissa muodoissaan sitä käsitystä, joka
      yksistään on mahdollinen silloin, kun aikakäsite läpikotaisin harkitaan.
    </p>
    <p class="paragraph">
      Kun ajatus kehitellään loppuun asti, johdumme äärettömään aikaan
      niinkuin äärettömään avaruuteen. Meidän on kummassakin suhteessa
      löytäminen paikkamme, paikka työtämme ja niitä kokemuksiamme varten,
      joita voimme elämän ehdoista tehdä. Ja tästä paikasta käsin seuraamme
      sitten ajankulkua eteen- ja taaksepäin niin pitkälle kuin voimme. Mutta
      meidän on syvennyttävä siihen ajatukseen, että on aikaa ja tapauksia
      ennen sitä kohtaa, josta me voimme alottaa, ja sen kohdan jälkeen, johon
      meidän on lopettaminen. Ellei mielenkiintomme supistu tuohon ajan
      vaaksaan, joka on häviävän pieni verrattuna siihen, mitä aikakäsitteen
      perille-kehittely vaatisi, niin on pitäminen kiinni siitä vakaumuksesta,
      ettei sen, millä on tosi arvoa rajotetulle ajalle, tarvitse menettää
      arvoansa ajan kuluessa, joskin tuo arvo monenlaisten siirtymisten tähden
      ratkaisevasti muuttuu. Näemmehän sen ajan rajoissa, jonka yli silmämme
      kantaa, sen ilmiön yhä uusiutuvan, että mikä ensiksi oli vain keinona,
      se myöhemmin saa itsenäisen arvon ja että mikä ensiksi oli lopullisena
      päämääränä, se myöhemmin tuli olemaan keinona eli valmistuksena
      laajakantoisempiin arvoihin. Meidän on lakattava sommittelemasta,
      konstruoimasta, maailmandraaman kohtausten keskenäistä järjestystä; emme
      voi ratkaista, mihin näytökseen ja mihin kohtaukseen elämämme kuuluu;
      itse draaman aatetta voidaan soveltaa vain rajotettuun aikaan. Eihän
      muuten mikään niistä näytelmistä, joita taide on tuottanut, anna
      loppuessaan varmuutta siitä, kuinka eloonjäävien myöhemmin käy. Ja juuri
      samassa asemassa olemme maailmankulkuun nähden, jos annamme ajatuksen
      määrätä kantamme. Tiede ei ole muuta kuin kestävää ja kärsivällistä
      ajattelua.
    </p>
    <br>
    <p class="paragraph">
      2. Maailmankuvan laajennusta paikallisessa ja ajallisessa suhteessa
      seurasi sillä merkillisellä ajanjaksolla, jolloin uudenaikainen tiede
      syntyi, myöskin syykäsitteen tarkemman määrittelyn vaatimus ja samalla
      uusi tiedoitsemisen eli tiedonpyrinnön ihanne verrattuna siihen, joka
      oli vallinnut vanhalla- ja keskiajalla. Se periaate asetettiin, että,
      niinkuin ne tapaukset eli muutokset, joiden syytä etsittiin, olivat
      kokemukseen kuuluvia tosiasioita, niin tuli niiden syidenkin, joista
      noiden tapausten eli muutosten selitys saatiin, olla sellaisia, joita
      voitiin kokemuksesta osottaa. Kepler, joka olletikin tämän vaatimuksen
      ponnella esitti, oli itse aikaisemmissa kirjotuksissaan puhunut syistä,
      jotka eivät tyydyttäneet tuota vaatimusta ja joita hän senvuoksi ei
      myöhemmin tunnustanut <i>„päteviksi syiksi“</i> (veræ causæ). Niinpä hän
      oli opettanut, että tähtien henget pysyttivät ja kuljettivat planeettoja
      niiden radoilla. Mutta hänelle selvisi, että tämä selitys oli
      tieteellisesti pätemätön, kun noiden henkien itsensä ei kokemuksessa
      voitu osottaa vaikuttavan hänen olettamallaan tavalla. Hän piti sitä
      vastoin magnetismia, vedettä, (jonka hän sekotti painoon) pätevänä syynä
      siihen, että kiertotähdet pysyvät radoillaan, koskapa se
      tosiasiallisesti on puoleensa-vetävä voima. Niin väärä kuin tämä käsitys
      olikin, oli se kumminkin uuden tutkimuksen hengen mukainen. Myöhemmin
      osotti Newton, että se voima, joka pitää kiertotähden sen radalla,
      noudattaa samaa lakia kuin se voima, joka panee ilmaan viskatun kiven
      putoomaan alas maahan. Tämä oli suuri ja esikuvallinen „pätevän syyn“
      esimerkki.
    </p>
    <p class="paragraph">
      Niinkuin jokainen avaruuden paikka on määrättävä muihin paikkoihin ja
      jokainen ajan tuokio muihin tuokioihin suhteutuvana, niin on pätevien
      syiden periaatteen nojalla jokainen tapaus määrättävä ja selitettävä
      muihin tapauksiin suhteutuvana, jotka ovat yhtä todettavissa kuin se
      itsekin. Täten tulee kokemuksen maailma esiintymään yhtenäisenä
      kokonaisuutena ja luonto selitetään luonnosta itsestään, niinkuin
      kirjassa jokin kohta selitetään saman kirjan muiden kohtien avulla.
      Pääpaino on tällöinkin metodissa, — siinä tavassa, jolla kysytään, ja
      siinä tarkastuksessa, jonka alaiseksi vastaus pannaan. Ihmishenki on
      tässä suhteessa kehittänyt uuden elimen, ja niinkuin joka elin sekin voi
      toimia vain määrätyllä tavallaan. Sen avulla asetetaan tehtävät ja
      määrätään ratkaisut. Ja sen yhteydessä on kehittynyt uusi älyllinen
      tarve. Siihen asti olivat oikeastaan vain muodolliset tieteet, logiikka
      ja matematiikka, kehkeytyneet itsenäisiksi; nyt pääsi kokemustiede —
      kolmessa päämuodossaan: luonnonoppina, sielutieteenä ja historiana —
      periaatteessa vapaaksi teologisista ja spekulatiivisista
      katsantotavoista. Ja avatun uuden tien näköala herätti usein sellaisen
      innostuksen, että dogmaattisesti julistettiin voitavan selittää kaikki
      pätevien syiden periaatteen mukaan ja syysarjan olevan aivan yhtenäisen.
      Noudatettiin konstruktsionin, ajatussommittelun, menettelytapaa sen
      sijaan, että olisi jääty odottamaan, kunnes havainto ja koe voisivat
      näyttää toteen, missä syyt yksityistapauksissa olivat. Tulos ja tehtävä,
      tosiasiat ja periaatteet, järjestelmä ja menetelmä sekotettiin
      toisiinsa. Mutta silloinkaan, kun tuollaisiin hairahduksiin jouduttiin,
      ei erehdytty siinä, että katsottiin oltavan oikealla tiellä. Tutkimuksen
      henki oli päässyt keinoistaan ja voimistaan tajuiseksi ja samalla
      päässyt ihanteestaan tajuiseksi. Sillä tietoon pyrkimiselle,
      tiedoitsemiselle, tarjoutui nyt suuri ihanne: muovailla yhä kasvava
      määrä kokemuksia yhä likeisemmäksi ja sisäisemmäksi yhtenäisyydeksi. Se
      on ihanne, jota jokaisella kuluvalla ajalla voidaan vain likimäärin
      toteuttaa; se huudahtaa joka asteella: Excelsior! — johdattaa yhä
      suurempiin tehtäviin. Dogmaattiseksi tiede, itseään ymmärtäessään, siitä
      syystä ei voi tulla. Jo avaruuden ja ajan äärettömyys tekee
      tutkimuksemme päättämisen mahdottomaksi. Voi aina ilmaantua jotain
      uutta. Eikä ainoastaan sen avaruuden osan ja ajan rajojen ulkopuolella,
      jota määrätyllä ajalla on voitu tiedollisesti hallita, vaan noiden
      rajojen sisäpuolellakin. Voi ilmaantua uusia eroovaisuuksia siellä,
      missä siihen asti on näyttänyt olevan yhtäläisyyttä ja katkeamatonta
      yhtenäisyyttä; sen piirissä, mikä näytti niin perin tunnetulta, voi
      ilmaantua yhä runsaampi vivahduksien ja välipolvien kyllyys. Maailma voi
      kasvaa meille yhä suuremmaksi, sekä suuressa että pienessä. Itse
      maailman käsite muuttuu ihannekäsitteeksi, jota ei voida lopullisesti
      määrätä, mutta joka avaa yhä uusia näköpiirejä. Emmepä edes uskalla
      väittää, että olemisto on käsitettävissä eli ymmärrettävissä,
      ajatuksemme mitattavissa. Voisihan se olla verrattavissa √2:een, tuohon
      irratsionaaliseen lukuun, jota ehkä voidaan määrätä edistyvästi
      hakemalla yhä useampia kymmenyksiä, desimaaleja, mutta jota ei voida
      lopullisesti määrätä. Maailma, lopullisesti määrätyksi kokonaisuudeksi
      käsitettynä, ei oikeastaan ole tieteellinen käsite ollenkaan. Se on
      käsite, jonka uskonnollinen taju on sepittänyt malttamattomuudessaan,
      saadakseen jyrkän vastakohdan jumalan mielikuvalleen, mutta joka
      tieteestä ei merkitse mitään, mikä olisi kerran kaikkiaan määrättyä,
      vaan merkitsee ainoastaan pysyväistä tehtävää. Tieteestä on maailman
      käsite yhtä suuri ongelma kuin jumalan käsite.
    </p>
    <p class="paragraph">
      Klassillisina aikoinaan sekä antaessaan apua ja lohtua elämän vaiheissa
      että tyydyttäessään tiedontarvetta uskonto ei vaatinut käyttämään
      „pätevien syiden“ periaatetta. Sen luonnonselitys oli
      <i>animistinen</i>, s. o. se käytti persoonallisten olentojen tapauksiin
      puuttumista selitysperusteeksi. Niinkuin maailma kokonaisuudessaan
      otaksuttiin tahdontoimituksella luodun, niin otaksuttiin yksityisetkin
      luonnon, sielunelämän ja historian tapaukset henkilöllisten olentojen
      toiminnan vaikuttamiksi. Varsinkin nuo ihmiskohtaloihin voimakkaasti
      vaikuttavat luonnontapaukset selitettiin sillä tavalla. Rajuilmat ja
      maanjäristykset samoinkuin sateet ja hedelmälliset ajat saivat riittävän
      selityksensä kaitselmuksen tahdosta, joka milloin rankaisi ja koetteli,
      milloin palkitsi ja siunasi. Ratkaisevia muutoksia sielunelämän alalla
      ei selitetty sielutieteellisten syiden, vaan jumalaisen asiaan
      ryhtymisen avulla, esim. kun syy siihen, että Achilleus hillitsee
      suuttumustaan Agamemnoniin, selitetään siten, että Athene lähetettiin
      Olympista häntä puhein tyynnyttämään. Profeetat selittävät historian
      kulun jumalaisen suunnitelman suoritukseksi, joka taivuttaa ruhtinaiden
      sydämet ja kääntää kansojen kohtalot tarkotuksiensa mukaan. Vaalenneessa
      muodossa animistinen selitys esiintyy n. s. teleologisessa
      selitystavassa, jossa epämääräisemmällä tavalla puhutaan tarkotussyistä,
      olematta niin johdonmukaisia, että näitä tarkotuksia pidettäisiin
      persoonallisten tahtojen ilmaisuina.
    </p>
    <p class="paragraph">
      Tuskin milloinkaan on kumminkaan animistista luonnonselitystä
      johdonmukaisesti sovellettu. Jo jokapäiväinen kokemus johdatti
      olettamaan kiinteätä yhteyttä tapausten välillä, jotka molemmat
      esiintyivät tosiasioina niin, että toinen tuli olemaan toisen syynä.
      Annettiin alkavan tutkimuksen kulkea omia teitään pitempi tai lyhyempi
      matka, mutta sen keksimiä syitä katsottiin johdannaisiksi ja
      toisarvoisiksi; varsinaiset syyt, „ensimäiset syyt“, olivat muka
      persoonallisia tahtoja. Ja sitä paitsi oletettiin, että sellaisillakin
      aloilla, joilla johdannaiset syyt säännönmukaisesti vaikuttivat, saattoi
      korkeampi syy murtautua läpi ja — jumalaisten tarkotusperäin hyväksi —
      matkaansaattaa muutoksia, joita ei muka voitu „luonnollisilla“ laeilla
      selittää.
    </p>
    <p class="paragraph">
      Kaksi järjestelmää seisoo tässä vastakkain, kaksi maailmanselitystä,
      animistinen ja naturalistinen. Oikeastaan ei voi tapahtua mitään
      keskustelua niiden välillä, sillä ne eivät tunnusta toistensa ensimäisiä
      perusteita. Ne kysyvät eri tavalla ja saavat senvuoksi eri
      vastauksiakin. Ihmeestä (joka on olemassa sekä siinä, missä „ensimäinen“
      syy päättää „johdannaisten“ syiden sarjan, että siinä, missä se
      suoranaisesti puuttuu tapausten kulkuun) täytyy tieteen sanoa, ettei se
      voi todistaa sitä vääräksi; mutta se lisää, ettei se periaatteensa ja
      menetelmänsä mukaan voi saada sitä edes näkyviinsäkään. Se ei voi
      koskaan päästä silmästä silmään ihmettä näkemään; sillä missä se ei voi
      liittää tapausta toiseen määrätyn lain mukaan, siinä on raja, ainakin
      toistaiseksi. Tiede ei silloin ymmärrä käsillä-olevaa tapausta, se
      päättyy kysymykseen, probleemiin. Nuo kaksi järjestelmää kamppailevat
      yhä ankarammin keskenään ihmistajussa, ja voitto on oleva sen, jota
      johdonmukaisemmin voidaan käyttää ja joka kelpaa lukuisimpien tarkkaan
      määrättyjen kokemusten koossapitäväksi yhdyssiteeksi. Jos olemisto
      sellaisena, kuin se tosiasiallisesti meille ilmenee, olisi paremmin
      selitettävissä animistisella kuin naturalistisella tavalla, niin voitto
      olisi uskonnollisen maailmankatsannon puolella. Mutta mitä todellista ja
      pysyväistä ymmärtämystä on saavutettu, sitä ei ole sitä tietä
      saavutettu.
    </p>
    <p class="paragraph">
      Voisi näyttää siltä kuin luonnonselitys, joka pitää persoonallisia
      voimia tosisyinä, olisi oikeutettu ja välttämätön jo senkin tähden, että
      ihminen, tuo tiedoitseva olento, itse on persoonallinen olento. Kun
      kaikki selittäminen on tähän asti tuntemattoman johtamista tunnetusta,
      voitaisiin arvella, että välittömästi havaitsemamme ja tuntemamme
      persoonalliset voimat olisivatkin muun olemiston ymmärtämisemme
      perustana. Tämäpä pitääkin eräässä merkityksessä paikkansa. Emme voi
      hypätä oman varjomme yli, ja koko maailmantietämyksemme on inhimillisen
      näkökannan ja inhimillisen luonnon määräämä. Omalta kannaltamme käsin
      perehdymme olemistoon niin hyvin kuin voimme. Mutta ratkaisevaa tässä
      kohden on, mitä luontomme puolia ja ominaisuuksia voimme käyttää, jotta
      pätevä ja pysyväinen ymmärtämys saavutettaisiin. Kokemus opettaa meille,
      usein pettymyksillä ja tuskilla, ettemme kaikkia tarkotuksiamme ja
      toiveitamme voi saada täytetyiksi. Käytännöllinen tarve se alunperin
      johtaa tekemään kysymyksiä olemistolle ja vaatimaan varmoja vastauksia
      siltä. Koetamme keksiä keinoja saavuttaaksemme tarkotusperämme, ja
      niinpiankun olemme havainneet voivamme päästä tarkotusperiimme (niihin,
      jotka yleensä ovat saavutettavissamme) vain määrättyjä teitä, aivan
      määrättyjä keinoja käyttämällä, niinpian olemme jo tekemisissä sen
      syysuhteen kanssa, jota kaikki tiede etsii, sen lain kanssa, joka sitoo
      tapauksen toiseen. Sellaisen lain alle on toivojemme ja toiveittemme
      alistuminen; jolleivät raukea, on niiden usein etsiminen toisia polkuja
      tai kaukaisempia näköaloja. Mutta sellaisen lain keksimisellä on
      saavutettu vähäinen käsitys olemiston laadusta, ja kuta useampia
      tuollaisia lakeja voimme keksiä, sitä parempi käsitys meillä on oleva.
      Sitenpä voi vähitellen toinen vaikutin kuin alkuperäinen käytännöllinen
      tarve johtaa etsimään sellaisia lakeja. Yhtenäisyyden keksiminen siihen
      asti hajanaisessa voi aivan välittömästi tyydyttää, saattoipa tuollainen
      yhtenäisyys osottaa meille tien päämääriemme saavuttamiseen tai ei. Eli
      oikeammin: yhdeksi olennaisista tarkotusperistämme voi käydä pyrkiä
      ymmärtämiseen sillä tavoin kuin siihen tosiasiallisesti voidaan päästä.
      Juuri tällä kohdalla alkaa tuo merkitykseltään tärkeä työnjako, jonka
      esitykseni alussa mainitsin. Silloin kyllä inhimillisen
      persoonallisuuden luontoon kuuluva yksityinen puoli ilmenee älyllisessä
      tarpeessa ja kyvyssä, sellaisena kuin tämä tarve ja kyky esiintyy
      erikoisesti kehittyneessä muodossaan. Mutta sitä älköön jätettäkö
      huomaamatta, että tuosta tarpeesta ja kyvystä ilmenee itse
      persoonallisuuden luonto. Persoonallisuus edellyttää alati kaikkien
      sielunelämän aineksien, kaikkien sen voimien ja viettien välistä
      sisäistä yhtyyttä ja yhtenäisyyttä. Eikä tämä koske vain kokonaisuudeksi
      katsottua persoonallista elämää, vaan myös jokaista yksityistä pyrintöä,
      jolle se täydellä tarmolla antautuu. Persoonallisuus ei voi millään
      yksityisellä alalla kieltää omituista olemustaan. Oman tietämisensä
      piirissä se siitä syystä tavottaa niin suurta ja katkeamatonta
      yhtenäisyyttä kuin mahdollista. Se ei herkeä liittämästä kiveä kiveen
      kohottaakseen tiedon rakennuksen, joka kelpaa sen sisäisen yhtenäisyyden
      jälkikuvaksi, joka ilmenee — ainakin tarpeena — sen omassa olemuksessa.
      Tästäpä riippuu se syvä persoonallinen tyydytys, jonka tieteellinen työ
      voi tuottaa, se intohimo, jonka se voi herättää, ja se voima, jolla se
      voi täyttää ihmisen elämän. Persoonallisuus ja tiede eivät siis ole
      vieraita toisilleen, joskaan eivät kaikki sielulliset voimat voi
      yhtäläisessä määrässä olla tieteellisessä työssä osallisina.
      Persoonallisuus sisältää aina enemmän kuin mihin sen oma älyllinen työ
      voi ulottua ja tunkeutua. Sen lisäksi, että rehellisyys ja älyllinen
      vilpittömyys asettaa tehtäväksi perehtyä maailmaan niin perin-pohjin,
      kuin se on mahdollista siltä kohdalta käsin, jolla yksityinen
      persoonallisuus on, sen lisäksi tulee tämän persoonallisuuden tehtäväksi
      vielä sovittaa eri pyyteensä ja pyrintönsä yhteen, erityisesti liittää
      älyllisen työnsä tulokset mahdollisimman likeiseen yhteyteen koko tunne-
      ja tahdonelämänsä, kaiken sen kanssa, mikä on toivon ja uskon esineenä.
      Että tätä suurta tehtävää on vaikeampi ratkaista kuin se oli muille
      sivistyskausille, se ei anna oikeutta siitä tinkimiseen puolelta tai
      toiselta. Meidän on laskettava lanka luistamaan päähän asti sen omien
      lakien mukaan, ennenkun se voidaan sopusointuisella tavalla kutoa koko
      persoonallisuutemme elämään. Se suuri tehtävä se yhä selvemmin asetetaan
      meidän aikamme ihmisille, niille heistä, jotka eivät uneksi silmät
      avoinna.
    </p>
    <p class="paragraph">
      Se ura, jolle kokemustiede on joutunut, ei siis ole satunnainen.
      Olemisto itse on pakottanut ihmisajatusta kokemustieteellistä menetelmää
      noudattamaan, sillä vain siten saadaan se kysymyksistä välittämään ja
      niihin vastaamaan. Tosin käy yhä tavallisemmaksi puhua työmetodeista ja
      työhypoteeseistä, ja niinkuin myöhemmin saamme huomata on varsin
      tärkeää, ettemme sekota tietä, jota meidän on kulkeminen saadaksemme
      totuuden näkyviimme, itse olemiston sisimpään olemukseen. Mutta
      mahdotonta on ajatella, että aivan ulkokohtainen ja yhdentekevä suhde
      vallitsisi tien ja päämäärän välillä. Olemiston luonnetta kuvaa se, että
      sen lait saadaan selville vain noita määrättyjä teitä kulkien.
      Välillisesti opitaan siten olemiston luontoa tuntemaan itse
      työhypoteesien kautta.
    </p>
    <p class="paragraph">
      Mutta toiseltakin kannalta katsottuna on tieteen menettelytavalla hyvät
      perusteensa, jos näet on totta, mitä yllä koetin osottaa, että on
      olemassa syvä analogia, yhdenmukaisuus, tuon menettelytavan ja itse
      persoonallisuuden olemuksen välillä. Tämä ei tietystikään ole yksin
      aiheuttanut uudemman tieteen metodia; mutta se voi olla omansa
      selittämään sitä syvää vakaumusta, joka panee yhä uudestaan, huolimatta
      monista pettymyksistä ja erehdyksistä, palaamaan tuohon menetelmään ja
      jolla tuota menetelmää koetetaan edelleen kehittää ja uusilla aloilla
      käyttää.
    </p>
    <p class="paragraph">
      Viimeisen ihmisiän kuluessa on tieteessä tapahtunut paljon, mikä
      syrjästä-katsojan tarkastelun mukaan voisi näyttää järkyttävän niiden
      näkökohtain luotettavuutta, joihin varempina aikoina niin turvallisesti
      nojauduttiin. Onkin ollut kiire kuuluttaa tieteen vararikkoa. On jätetty
      huomioon ottamatta, mitä koko tieteen historia osottaa, että eräässä
      merkityksessä käyvät kysymykset sitä lukuisemmiksi, kuta enemmän
      tietämisemme edistyy. Tarkoin määrättyjä probleemeja tuntevat yleensä
      vain ne, jotka miettivät ja tutkivat. Ja kuta useampia kokemuksia
      teemme, sitä useampia tehtäviä ilmaantuu; ovathan uudet kokemukset
      saatettavat keskenänsä ja aikaisempien kokemuksien kanssa yhteyteen,
      mikä ei aina voi tapahtua varempia oletuksia muuttamatta.
    </p>
    <p class="paragraph">
      Niinpä näytti radiumin keksintö järkyttävän energian eli tarmon
      pysyväisyyden periaatetta. Tuosta aineesta säteili taukoomatta tarmoa,
      ilman, että voitiin osottaa, miten tämä tarmo oli tuohon aineeseen
      kerrostunut. Tämä seikka viritti uusia kysymyksiä ja antoi aihetta
      uuteen mietintään. Mutta se ei mitenkään muuta entistä menetelmää, mitä
      periaatteeseen tulee. — Miltei samaan aikaan osotettiin biologiassa,
      että elimistöissä voi tapahtua äkillisiä muutoksia, jolloin uusia
      tyyppejä sukeutuu. Siten oli pakko hylätä Darwinin esittämä otaksuma,
      että uudet tyypit syntyvät siten, että vähäiset toisintelut kohtaavat
      suotuisia elämänehtoja ja kehittyvät olemassaolon taistelun
      vaikutuksesta. Mutatsionit, harppausmuunnokset, nuo äkilliset
      tyypinmuutokset tapahtuvat näet olemassaolon taistelusta riippumatta;
      vasta sen jälkeen kun harppausmuunnos on tapahtunut, nousee kysymys,
      pystyykö uusi tyyppi jäämään eloon. Mutta ei tässäkään hylätä
      edellytystä, että jokaisen tapauksen täytyy riippua toisesta
      tapauksesta. Tehtäväksi tulee keksiä ne sisäiset ja ulkoiset
      edellytykset, joiden vallitessa harppausmuunnos tapahtuu. — Kolmannen
      esimerkin voimme ottaa sielutieteestä, jossa huomio on viimeisinä
      vuosikymmeninä eri tahoilta suunnattu äkillisiin luonteen ja
      persoonallisuuden muutoksiin, sielullisella alalla, semminkin tunne- ja
      tahdonelämän piirissä, tapahtuviin uutismuodostuksiin. Tässäkin kohden
      osottautuivat olosuhteet mutkikkaammiksi kuin mitä kenties yhteen aikaan
      oli luultu. Mutta periaatteelliset katsantotavat pysyvät samoina; on
      vain vaikeampaa soveltaa niitä kaikkiin ilmiöihin.
    </p>
    <p class="paragraph">
      Tässä viitatut seikat ovat hyödyllisenä varotuksena tieteellistä
      dogmaattisuutta vastaan. Olemme taaskin saaneet tietää, että taivaassa
      ja maassa on enemmän kuin mitä filosofiassamme ajattelemme. Mutta tosi
      tieteellinen ajattelu ei kaipaa sellaista varotusta; se noudattaa
      Hamletin neuvoa: lausua uutta ja outoa tervetulleeksi, joskaan
      filosofiamme ei olisi edeltäpäin sitä ajatellut.<a href="#fn2"
      id="fnref2"><sup>[2]</sup></a> — Ovatpa juuri ajattelu ja tiede itse
      aukaisseet niitä laajoja näköpiirejä, jotka samalla asettavat meille nuo
      suuret tehtävät. Ei sovi niiden, joiden usko olennaisesti perustuu
      vanhoihin perintäoppeihin, joita he eivät aina omalla
      elämänkokemuksellaan vahvista, neuvoa toisia pitämään katsettaan
      avoinna.
    </p>
    <p class="paragraph">
      Erityisenä aiheena „pätevien syiden“ periaatteen kiinnipitämiseen on se,
      että vain siten voidaan kokeellisesti tarkastaa ja näyttää toteen se
      syy, joka arvellaan keksityn. Kun kokemamme tapauksen eli muutoksen
      syytä etsitään edeltäneestä tapauksesta, joka itse on kokemuksessa
      esiintynyt, niin on mahdollista herättää tuo edeltänyt tapaus uudestaan
      ja katsoa, ilmaantuuko otaksuttu vaikutus silloinkin uudestaan. Jos sitä
      vastoin vedotaan syihin, joita itseään ei välittömästi eikä välillisesti
      voida kokea, ei ole mahdollista tuollaista vahvistusta saada. Ihme ei
      ota meidän tahdostamme toistuakseen. Ei voida näyttää toteen, ovatko ne
      henkilölliset voimat eli vallat, jotka oletetaan sen syyksi, uudestaan
      vaikuttamassa ja vaikuttamassa aivan samalla tavalla kuin ensimäisellä
      kertaa. Tämä on animismin älyllisen hedelmättömyyden varsinaisena syynä.
      Animismi voi antaa ilmaisun oudon, odottamattoman asian ihmettelylle,
      mutta se ei voi oikealla tavalla lausua „tuntematonta miestä“
      tervetulleeksi. Sillä siihen kuuluu juuri, että uutuus toistumalla käy
      meille tutuksi ja astuu ajatustemme piiriin, jospa se ehkä käykin päinsä
      vain aiemman ajatusjuoksumme muututtua. Ihmettely on viisauden alku,
      mutta vain alku. Siihen syyperäisen selityksen kokeelliseen
      tarkastukseen, joka toimitetaan otaksuttua syytä uudestaan
      herätettäessä, sisältyy edellytys, että itse selitettävänä oleva tapaus
      todellisesti on tapahtunut eikä ole pelkkä kuvitelma. Ihmettely voi
      usein johtaa liian hätäiseen todellisuuden oletukseen. Mutta tässäkin
      käy „pätevien syiden“ periaatteen merkitys ilmi. Kun näet kysymme, mikä
      tunnus meillä on jonkin tapauksen todellisuudelle, niin saamme huomata,
      että meidän tulee alati tarkastaa, onko tuo tapaus ennen tekemiemme
      kokemuksien kanssa sopusoinnussa, sopiiko se koko niiden tapausten ja
      tosiasiain piiriin, jotka entuudestaan ovat meistä varmoja. Se on se
      tunnus, jota aivan tahattomasti käytämme hyväksemme epäillessämme, onko
      jokin todellista vai ei, Tutkimme sitä eri aisteillamme ja vertailemme
      aistiemme nykyistä todistusta niiden varempaan. Käytämme avuksemme
      toisten kokemuksia, joihin arvelemme voivamme luottaa. Ja epäilyksemme
      katoo vasta silloin, kun koko tuo kokemusten ja muistojen piiri
      muodostaa yhtenäisen kokonaisuuden, jossa ei ole ristiriitaa eikä
      harppausta. Käytämme siis samaa menetelmää tarkastaessamme yksityisen
      tapauksen todellisuutta kuin etsiessämme siten tarkastetun tapauksen
      syytä. Niinpä historiallinen arvostelu ehdottomasti käyttää tuota
      menetelmää, mitä kertomuksia se tarkasteleekin. Se tutkii, pitävätkö eri
      kertomukset yhtä, — onko toinen enempää kuin toisen pelkkää kertausta, —
      sopiiko se mikä kerrotaan siihen, mitä kokemus opettaa meille tapausten
      kulusta aineellisella ja henkisellä alalla, — eikö kertomuksen sisältö
      voi saada selitystään kertojan persoonallisuudesta ja mielentilasta tai
      niistä perinnäisistä oloista, joissa hän on kasvanut j. n. e.
      Todellisuuden tunnuksena ei milloinkaan ole yksityinen seikka.
      Todellisuuden tajuamme koonnaisella, yhdistävällä, ajatustoiminnalla.
      Yksityinen havainto, silmänräpäyksellinen näkemys, kohdistuipa se
      kuinkakin paljoon, ei sisällä totuuden varmuutta. Mikä siten äkillisesti
      valtaa mielemme, voi tulla tutkimuksen, kaikinpuolisen tarkastelun
      yllykkeeksi ja silloin voi käydä ilmi, että oli tehty löytö, uusi tärkeä
      havainto. Mutta tällä havainnolla ei ole todistusvoimaa, ei mitä
      yksityisiin aineisiin kuhunkin erikseen eikä mitä niiden selittämiseen
      tulee. Kun nyt kriitikko tapaa kertomuksen, joka sisältää ihmeen, on hän
      paneva kysymykseen, onko todennäköisempää, että tuollainen tapahtuma on
      sattunut vai että kertoja on syystä tai toisesta erehtynyt. Tulee m. m.
      kyseeseen, eikö kertomusta ja sen sisältöä voida selittää ajan
      henkisistä olosuhteista lähtien. Onhan kertomus itse puolestaan tapaus,
      olemassa-oleva tosiseikka; ei vain se, mitä kerrotaan, vaan sekin, että
      kerrotaan, voi panna tutkimuksen liikkeeseen. Historiallinen kritiikki
      käyttää siis omalla tavallaan aivan samaa menetelmää kuin tiede käyttää
      kaikilla aloilla.
    </p>
    <p class="paragraph">
      On kyllä tosin tärkeä erotus olemassa yleisen lain toteennäytön ja
      yksityisen määrätyn historiallisen tapauksen todeksi todistamisen
      välilla, se erotus näet että laki voi yhä uudestaan osottautua todeksi,
      mutta historiallinen tapaus tapahtuu vain yhden kerran. Tästä riippuu,
      että on yleensä vaikeampaa osottaa syysuhteen lain pätevyys, kuta
      erikoisempi ja konkreettisempi aines on. Mitä uusimisen mahdollisuuteen
      ja siten myös tieteellisen toteen-näyttämisen mahdollisuuteen tulee, on
      olemassa kokonainen asteikko yksinkertaisimmista mitä mutkikkaimpiin
      aineisiin. Mekaniikassa, fysiikassa ja kemiassa on verraten helppoa
      aiheuttaa uusiutuminen, päästä tekemisiin aivan samojen edellytysten
      kanssa kuin varemmissa tilaisuuksissa ja siten tarkastamaan,
      osottautuuko seuraavakin samaksi kuin silloin. Elollisella alalla se on
      paljon vaikeampaa; jonkin elimistön tai elimen tila vaihtelee paljon
      enemmän, riippuu paljon useammista eri edellytyksistä kuin mekaaninen
      liikunto tai kemiallinen tila. Sielulliset tilat väreilevät ja
      vaihtelevat vielä enemmän, ja historialliset tapaukset, joissa
      luonnonvoimat sekä moninaiset elolliset ja sielulliset suhteet
      vaikuttavat yhdessä, osottavat mitä vähintä toistumisen määrää.
      Kumminkin on vain aste-erotuksia tässä suhteessa historiallisten
      tapausten ja luonnontapausten välillä. Ei fyysillisessäkään luonnossa
      tapahdu ehdotonta uusiutumista. Milloin sellaista otaksumme, riippuu se
      epätarkasta käsityksestä; emme ota kaikkia vivahduksia emmekä
      edellytyksiä huomioon. Siitä syystä on metodi tarkastaessamme, mitä
      todellisesti on olemassa, periaatteessa sama kaikkialla.
      Historiallisella kritiikillä on vain tekemistä suuremman ja
      monimutkaisemman suhteiden ja asianhaarojen sisällön kanssa. Sama koskee
      historiallista karakteristiikkaa, historiallista kuvausta,
      historiallisen tapauksen tai historiallisen henkilön omituisuuden ja
      merkityksen lopullista määräämistä. Mutta tähän asian puoleen olen
      tuonnempana kajoova. —
    </p>
    <p class="paragraph">
      Palaamme ihmeeseen ja yleensä animismiin huomauttaaksemme, että
      uskonnollisessa tajussa itsessään voi päästä voimaan sen
      pintapuolisuuden ja kaksinaisuuden arvostelu, jota animistinen selitys
      ja olletikin ihmeiden olettaminen edellyttävät tai johon ne vievät. Ne
      henkilölliset voimat, joihin niissä vedotaan, ovat aivan toista lajia
      kuin se, mikä noiden voimien tulisi selittää. Ne tulevat ulkoapäin
      panemaan asiat toimeen. Ei ole sukulaisuutta syyn ja vaikutuksen
      välillä. Jumalat tulevat näyttämään olennoilta, jotka vaikuttavat heille
      itselleen vieraassa maailmassa. Näemme tässä varemmin mainitsemamme
      uskonnolliseen tajuun kuuluvan pyrkimyksen korottaa esineensä niin
      korkealle kuin suinkin kaikesta äärellisestä ja maallisesta. Mutta kun
      tämä mielensuunta on vienyt siihen, että syntyy ulkonainen ja kaukainen
      suhde jumaluuden ja sen maailman välille, jonka piirissä ihmisellä
      itsellään on paikkansa, tapahtuu vastavaikutus päinvastaiseen suuntaan.
      Läheisyyden tarve pyrkii oikeuteensa. Jumaluuden tulee olla meitä läsnä,
      vaikuttaa meihin „sisästäpäin“ eikä „ulkoapäin“ — ja silloin se ei
      voikaan olla kerrassaan ulkonaisessa suhteessa „maailmaan“ ja
      maailmanvoimiin. Uskonnollisellakin taholla toistetaan runoilijan sanat:
      „Mikä jumala se olisi, joka vain ulkoapäin voisi kajota maailmaan?“ Jos
      maailma on jotain, mikä on itsenäistä jumaluuteen verrattuna, niin
      olisihan se itse silloin jumala. Jumalan täytyisi käyttää osaa
      voimastansa vaikuttaakseen siihen. Semminkin ihme olisi oikeastaan
      todistuksena kahden jumalan välisestä taistelusta ja olisi joka
      tapauksessa ajateltavissa vain monijumalaisessa uskonnossa.
      Sisällisimmän uskonnollisuuden kannalta katoovat ulkonaiset
      eroovaisuudet, ja kaikki se ulkonainen, mikä kerrotaan jumaluuden
      maailman menoon puuttumisesta saa lopulta vain kuvaannollisen
      merkityksen. Tätä liikettä jatkuu mystiikassa, mutta jokaisessa
      hartaassa uskonnollisessa tajussa on mystillinen aines. Ja tämä suunta
      näyttää, mikäli voidaan huomata, vähitellen saavan yhä suuremman
      merkityksen, niin että ihmeet, jotka ennen olivat uskonnollisen uskon
      tärkeimmät todistuskeinot, nyt likinnä ovat esteinä, joita
      hiljaisuudessa toivotaan olemattomiksi, joskaan ei tieteellisistä, niin
      juuri uskonnollisista syistä. Niinpä jokaisessa opettavaisessa
      ihmekertomusten esityksessä onkin vertauskuvallisuus, symbolismi,
      ilmeinen. Niinkuin paikallisuuteen ja aikaan nähden, niin käy tässäkin,
      syyperäiseen selitykseen nähden, symbolisoimistaipumus uskonnollisen
      tajun myöhempien kehitysvaiheiden läpi. Puuttuu useinkin juuri vain se,
      että tuo symbolinen luonne selvästi tajutaankin.
    </p>
    <p class="paragraph">
      Descartes huomautti aikoinaan, ettei hän luonnonselityksessään tahtonut
      käyttää n. s. tarkotussyitä, s. o. selittänyt olioiden syntyä ja laatua
      niistä tarkotusperistä, joita olioiden arveltiin palvelevan. Ne olivat
      hänen mielestään hylättäviä, koska siten kuvittelimme muka tietävämme
      sen tarkotuksen, joka jumalalla oli ollut luodessaan oliot. Selväähän
      onkin, että teleologinen selitys edellyttää tuollaista tietoa olioiden
      tarkotuksesta. Ja sitä edellyttää sitäkin ilmeisemmin ihmeen
      olettaminen. Onhan sellaisen oletuksen edellytyksenä, että on ollut
      riittävää aihetta korkeampien valtojen puuttua asioiden tavalliseen
      menoon. Ja mistä se voidaan tietää? Pascal arveli, että sellainen aihe
      oli olemassa, kun nuori tyttö parani Port-Royalin kirkossa; mutta
      Port-Royalin vastustajat kielsivät sen. Ainoastaan ilmestys voisi
      ratkaista asian, ja senvuoksi on johdonmukaista, että jo keskiajan
      kirkko pidätti itselleen oikeuden ratkaista, oliko yksityisessä
      tapauksessa olemassa ihme vai ei. Uusimmalla ajalla on katolinen kirkko
      sitä uudelleen terottanut noiden monien viimeisen puolen sadan vuoden
      aikana tapahtuneiden Neitsyt Maarian ilmestysten johdosta.
    </p>
    <p class="paragraph">
      Mutta ei ainoastaan jumalaisia tarkotuksia ole tunnettava, jotta ihme
      voidaan olettaa. Pitää myös varmasti päättää, että todellakin on
      tapahtunut poikkeamus luonnon lainmukaisesta järjestyksestä, ja tämä
      edellyttää oikeastaan sekin kaikkitietävyyttä, se kun edellyttää luonnon
      lainmukaisuuden rajojen tietämistä, rajojen, joita tiede ei ole voinut
      löytää — eikä koskaan voi löytää. —
    </p>
    <p class="paragraph">
      Animistinen luonnonselitys ja eritoten ihmeiden usko johtuvat osaksi
      luontaisesta tarpeesta ymmärtää ja selittää, tarpeesta, jota varemmilla
      kehitysasteilla muut ajatuskeinot eivät voineet tyydyttää. Mutta
      pääasiana oli kumminkin ja siksi yhä enemmän on käynyt se, että
      sellainen luonnonselitys teki helpoksi käsittää olemiston ja asioiden
      kulun sen määräämäksi, mikä ihmishengestä oli korkein hyvä.
      Persoonalliset olennot toimivat tarkotusperien mukaan, tavottavat omaa
      ja muitten hyvää. Jos luonnon, ihmismielen ja historian suuret muutokset
      johtuvat tuollaisten olentojen vaikutuksesta, niin on siis ratkaisevana
      lopulta tarkotusperän ajatus, ja jos ihminen voi uskoa oman korkeimman
      onnensa sisältyvän tuohon ajatukseen, silloin hän voi tuntea itseänsä
      turvalliseksi kohtalon vaiheissa. Mikä hänestä on korkein hyvä, se on
      myös sen viimeisenä syynä, mikä todellisuuden maailmassa tapahtuu.
    </p>
    <p class="paragraph">
      Mutta oikeastaan on uskonnollinen katsantokanta silloin animismin avulla
      selittänyt todellisuuden toiseksi, kuin mitä se on. Ylenkatsotaan sitä
      ankaraa todellisuuden tunnusta, joka, niinkuin yllä on osotettu, aina on
      siinä, että tapaus voidaan nivoa tapaukseen „pätevien syiden“
      periaatteen mukaan, eikä senvuoksi tuota suurta kysymystä arvojen
      ihanteellisen valtakunnan ja olemassaolevan todellisuuden välisestä
      suhteesta täydellä todella aseteta. Asiaa ei katsota tarkkaan silmiin,
      riennetään liian suurella kiireella saamaan lohdutusta, mielihalujen kun
      annetaan määrätä, mitä totuus ja todellisuus ovat. Mikäpä sitten
      tulevaisuuden uskonto onkin oleva ja kelpasipa uskonto sana sen uskon
      eli elämänkatsannon nimeksi, joka on kehittyvä, niin on varmaan joka
      tapauksessa sen erikoistunnuksena oleva, että se asettaa elämän suuret
      kysymykset niin jyrkkinä ja määrättyinä, kuin vasta silloin on
      mahdollista, kun se suuri hengentyö, jota tiede tekee, pääsee puolestaan
      todenteolla määräämään sekä kysymyksien asettamista että vastauksien
      tarkastelua.
    </p>
    <p class="paragraph">
      Korkeampien kansanuskontojen jumalakäsitteessä on kaksi aatetta
      sulautuneina yhteen: korkeimman arvon eli hyvän aate ja ehdottoman,
      absoluuttisen syyn aate. Sellaiseen yhtyyteen ei tieteellinen ajattelu
      voi päästä. Se huomaa kokemuksessa vaihtelevan sisällön arvokkaan ja
      todellisen välillä. Hyvän, toden ja kauniin (käyttääkseni tuota vanhaa
      kolmiyhteyttä) täytyy alati taistella pysyäkseen ja täytyy monesti
      pakolla ottaa todellisuudelta olemisen oikeutensa. Noista aatteista
      lähtien emme saata ymmärtää koko olemistoa. Voimme ehkä löytää ja
      seurata valon ja sopusoinnun virtaa ja toivoa, että se on alati voiva
      juoksuansa jatkaa. Mutta itse tuota jatkettua juoksua emme voi
      konstruoida, ajatuksessamme sommitella. Mikä määrätyllä ajalla on
      korkein arvo, tosi hyvä, tosi ja kaunis, se on myöhemmästä ajasta
      merkitykseltään usein vain ohimenevää, on keinona tai ainakin
      siirtymämuotona toisiin arvoihin. Tapahtuu alati, niin suuressa kuin
      pienessä, muutoksia ja siirtymisiä, jotka tekevät mahdottomaksi sanoa,
      mitkä arvot jäävat voimaan. Korkein arvo on senvuoksi käsite, jota emme
      kerta kaikkiaan voi määrätä. Arvojen jaksoa emme voi ajatella
      päätetyksi. Ja niinkuin tämän jakson käy, käy syiden jaksonkin. Se
      pidentyy pidentymistään eteemme, emmekä voi ennakolta johtaa jakson
      uusia, vastaisia polvia edeltäneistä enempää kuin voimme johtaa koko
      jaksoa absoluuttisesta alkukohdasta. Niin pitkälle kuin näemme eteen- ja
      taapäin molempiin jaksoihin, ilmaantuu yhä usia tehtäviä ja ongelmoita.
      Ken kuvittelee molemmat jaksot kumpikin päätökseensä saatetuiksi ja
      samalla toisen toisesta johdetuksi, hän tahtoo löytää viisaiden kiven.
      Ja jos aletaan uskomalla, että se on löydetty, käyvät tietysti kaikki
      arvotukset helpoiksi — liian helpoiksi — selvittää.
    </p>
    <p class="paragraph">
      Voitaisiin kysyä, eikö tieteellinen ajattelu siis pyri lopulliseen
      päätökseen — eikö se voi sepittää aatetta, joka merkitsee viimeistä,
      kaikki käsittävää näkökohtaa. Tähän on vastattava, ettei tuollaista
      loppupäätöstä missään tapauksessa voida saavuttaa seuraamalla syiden
      jaksoa eteen- tai taapäin; sellainen johtaa vain yhä uusiin tehtäviin,
      yhä uuteen työhön. Ajatus ei voi keksiä lopullista aatetta, joka olisi
      polvena jaksossa, joko sitten ensimäisenä tai viimeisenä, alkuna tai
      loppuna. Mutta itse se tosiseikka, että on olemassa syyjakso,
      maailmanjärjestys, joka ilmenee lainmukaisuutena, tarjoaa ajatukselle
      tunnusmerkin, joka kuuluu olemistolle sellaisena kuin me sitä tunnemme.
      Ilmenee suuri yhtyys, yhtenäisyys, niin suuressa kuin pienessä, ei vain
      aineen ulkonaisessa maailmassa, vaan omassa itsessämme, varmaankin
      sisemmällä kuin mihin itse kykenemme tunkeutumaan. Tämä aate on se
      tieteellinen rajakäsite, jota ei voida suoranaisesti ja myönteisesti,
      positiivisella tavalla, ilmaista muuten kuin enemmän tai vähemmän
      runollisten analogiain avulla. Olemmehan tässä kohden estyneitä
      käyttämästä sitä ainoaa menettelytapaa, joka meillä on tarjona
      positiivisten käsitemääräysten löytämiseksi, nimittäin vertailua muihin
      olioihin. Se mikä on oleva kaikkien kokemustemme välisenä yhdyssiteenä,
      ei itse voi olla mihinkään muuhun sidottuna. „Sitä mikä pitää maailmaa
      sen sisimmässä koossa“ — käyttääkseni <i>Faustin</i> sanoja — ei voida
      ilmaista millään käsitteellämme, koska kaikki käsitteemme on saatu
      erikoisemmilta ja rajotetummilta aloilta. Ja lisäksi velä, mikä tulee
      tuonnempana tarkemmin esitettäväksi, on tämän rajakäsitteen merkitys
      siinä yksinkertaisten yksilöllisten olokohtien ymmärtämisessä, joka sen
      avulla voidaan saavuttaa. „Lopullinen“, „päättävä“ aate sisältää
      osotuksen jatkuvaan työhön. Sitä ei aseteta mietiskelyn,
      kontemplatsionin, esineeksi, vaan siksi johtavaksi ajatukseksi, jonka
      johtamiskykyä olemme päässeet tajuamaan. Tuo „lopullinen“ aate ei siten
      oikeastaan tarjoo varsinaista loppupäätöstä, vaan johdattaa meidät
      jälleen takaisin työpaikallemme kokemuksen maailmassa.
    </p>
    <p class="paragraph">
      Jokainen persoonallinen elämänkatsanto ei riipu vain puhtaasti
      älyllisistä vaikuttimista, jotka johtavat syy-yhteyden, suuren
      maailmanjärjestyksen aatteeseen, vaan erityisesti siitä asemasta, joka
      sillä, mikä persoonallisuudesta on korkein arvo, on tuon
      maailmanjärjestyksen piirissä. Ratkaisevaa on tässä, mitä kokemuksia
      yksilö on tehnyt siitä taistelusta, jota arvot taistelevat pysyäkseen
      olemassa. Se yksilöllisesti erilainen luonne, jonka usko eli
      elämänkatsanto saa eri persoonallisuuksissa, riippuu osaksi niistä
      arvoista, joiden vaiheet ovat toivon ja pelon esineinä, osaksi niistä
      kokemuksista, joita tehdään tai luullaan tehdyn noista arvojen
      vaiheista. — En tässä lähemmälti kajoo koko kysymykseen. Se on
      vertailevan uskontopsykologian tehtävänä. Persoonallinen elämänkatsanto
      on asian laadun mukaan luonteeltaan paljoa erikoisempi ja
      konkreettisempi kuin tieteellinen teoria. Se syntyy yksilön saavuttamien
      tieteellisten tietojen yhdistelemisestä käytännöllisiin
      elämänkokemuksiin. — Esitettäköön tässä kumminkin muutamia huomautuksia
      siitä, millaiseksi uskonto ja tieteellisen ajattelun välinen suhde
      muodostuu tai sen täytyy muodostua meidän ajallamme.
    </p>
    <br>
    <p class="paragraph">
      3. Niinkuin luonnossa vaikuttavat eri voimat, joiden välistä
      yhtenäisyyttä luonnontutkija koettaa löytää, jos mahdollista,
      osottaakseen niiden yhtyyden, niin ihmissielussakin eri, usein
      ristiriitaiset voimat vaikuttavat, eikä ole vain tiedemiehen, vaan
      itsekunkin tehtävänä koettaa löytää yhtenäisyyttä ja, jos mahdollista,
      sopusointua niiden väliltä.
    </p>
    <p class="paragraph">
      Ajattelu ja usko ovat kaksi tuollaista voimaa eli mielensuuntaa, jotka
      usein vaikuttavat toisiinsa, usein ovat jyrkässä vastariidassa
      keskenään, ei ainoastaan siksi, että muutamat yksilöt tahtovat pitää
      kiinni yksistään ajattelusta, toiset yksistään uskosta, vaan myös siksi,
      että ne voivat esiintyä vastakohtina yksilön sielussa ja synnyttää siinä
      hajaannuksen. Ja silti molemmat sisinnä kumpuavat samasta lähteestä:
      inhimillisestä persoonallisuudesta.
    </p>
    <p class="paragraph">
      Ajatus etsii järjestystä ja lainmukaista yhtenäisyyttä havainnoiden
      kesken, ja mistä se ei löydä järjestystä eikä lakia, siellä se koettaa
      laajentaa kokemusta, tehdä uusia havainnoita, sen toivon johtamana, että
      mikä, niinkauankun se pysyi eristettynä, näytti satunnaiselta ja
      tilapäiseltä, voi osottautua kokonaisen yhtenäisyyden jäseneksi sitä
      liitettäessä ja verrattaessa suurempaan kokemusten joukkoon. Usein sen
      myös täytyy pysähtyä syystä, ettei ratkaisua voida löytää; havainnot
      ovat joko liian harvoja tai ne ovat moninaisuudessaan ja
      erilaisuudessaan niin tyhjentymättömät, ettei yhteistä näkökohtaa voida
      asettaa. Silti ei ajatus sentään heitä vaatimuksiaan ja ihanteitaan
      menneiksi. Ehdotonta loppua ei voida saavuttaa; mutta siten lopetamme
      kysymyksellä, päädymme ongelmaan, ja sikäli ihmettely voi olla, ei vain
      viisauden alkuna, vaan myös sinä mielialana, joka vastaa viisautemme
      viimeistä sanaa. Sitä paitsi on, niinkuin olemme havainneet, olemassa
      aate, joka seuraa ajatusta sen tiellä alusta loppuun, syystä että se
      sekä merkitsee ajatuksen itselleen asettamaa tehtävää että samalla
      ilmaisee sen, mihin ajatustyö johtaa onnistuessaan: tapausten laeissa ja
      kokemustemme välisessä yhtenäisyydessä ilmenevän suuren
      maailmanjärjestyksen aate. Ajatus työskentelee näköpiiri korkeana,
      joskin tämä näköpiiri alati merkitsee sen rajaa, minkä ajatus voi
      saavuttaa.
    </p>
    <p class="paragraph">
      Ajatus pyrkii siten ulospäin, käy tehtävästä tehtävään, hakee yhä uutta
      ainetta ja näköpiirinsä avartamista; usko sitä vastoin merkitsee mielen
      ja tahdon koontaa, keskitystä yksityiseen mielikuvaan, yksityiseen
      aineeseen, joka yksilön mielestä luo valoa elämään, se kun hänestä
      ilmaisee, mikä antaa elämälle arvon ja samalla mikä turvaa tuon arvon
      häviämättömyyden elämän aallokossa.
    </p>
    <p class="paragraph">
      Ajatuksen ja uskon välisuhde on kuin keskipakoisen ja keskihakuisen
      voiman välisuhde. Korkeinta olisi yhdistää ajatuksen vireys ja sen laaja
      näköpiiri uskon sisäiseen hartauteen ja keskitykseen. Sepä tehtävä, se
      jokaiselle vakavalle pyrinnölle asetetaankin. Mutta sekä sukukunnan
      historiasta että yksilön elämästä käy ilmi, ettei tuota sopusointua
      niinkään helposti saavuteta. Viriää yhä uudestaan taistelu vastakkaisten
      voimain välille. Ehkä se on ikuista taistelua. Tuleehan, niinkauankun
      elämä kestää, uusia havainnoita, joita ajatuksen on järjestäminen ja
      yhdisteleminen, ja aika tarjoo uusia kokemuksia, joihin nähden uskon on
      merkitseminen kantansa. Tuo tehtävä saavuttaa sopusointu ajatuksen ja
      uskon välille, ilmaantuu siitä syystä yhä uudestaan uusissa
      olosuhteissa. Taistelua on siten jatkuva yhä uusissa muodoissa.
    </p>
    <p class="paragraph">
      Niinpä se on yhdeksännellätoista vuosisadalla käynyt läpi eri asteiden.
      Vuosisadan alussa ennusti romantiikka, että henkinen työnjako oli muka
      lopussa. Hengenelämä oli oleva ykseys, joka eri muodossa ilmenisi
      taiteessa, tieteessä ja uskonnossa. Onneton taistelu olisi lopussa.
      Minkä ajatus käsitti, se oli muka vain sen toisin ilmaisemista, mitä
      taide näkemyksissään tajusi ja uskonto aavisti. Tanskassa Henrik
      Steffens julisti palausta henkiseen tilaan, jonka arveltiin olleen
      olemassa menneellä ajalla, joka ei tuntenut uudenaikaisia vastakohtiamme
      ja erotelmiamme, — ajalla, jota kuvaillaan seuraavasti: „Elävään
      toimintaan sukeutui kaikki, mitä nyt sanoista etsimme, kaikki luonnon
      mullistukset ja kehitykset, kaikki uskonnon salaisuudet. Itse elämällä,
      sellaisena kuin se puhtaana jumaluudesta kumpusi, oli välittömästi se
      merkityksensä, jota nyt vain aavistamme. Siitä syystä olivat kaikki
      mielikuvat eläviä. Ei sen hajottavan kuoleman merkkiäkään, joka
      uudempina aikoina on tehnyt tieteen ja runouden sekä niiden mukana
      uskonnon niin hirviömäisiksi.“ Huomaa että Steffens johtaa uskonnollisen
      alan pulmat tieteen ja taiteen itsenäistymisestä ja erikoistumisesta. Se
      ajatuskulku, jota hän tehosti, näytteli suurta osaa tanskalaisessa
      hengenelämässä aina Steffensin luennoista (1802) Martensenin
      dogmatiikkaan asti (1849). Mutta Tanskan kaksi suurinta uskonnollista
      persoonallisuutta, Grundtvig ja Kierkegaard, vastustivat sitä
      pontevasti, ja heidän esiintymisensä on aiheuttanut noiden kahden
      henkisen voiman välisen vastakkaisuuden jyrkkenemistä. Lisäksi tuli
      sitten vuosisadan lopulla luonnontieteen valtaava elpyminen,
      historiallisen menetelmän tunkeutuminen kaikille henkisille aloille ja
      jälleen heränneen kriitillisen filosofian käsitystemme pätevyyttä
      koskeva tarkastelu — niidenkin käsitysten, joita uskonto käyttää
      ilmaisuikseen.
    </p>
    <p class="paragraph">
      Tällaisessa asiain tilassa saattoi tuntua luonnolliselta sellainen tapa
      pelastua vaikeudesta, jonka mukaan on tehtävä ehdoton jako ajatuksen ja
      uskon välillä, joten tarkotus oli pitää ne erillään toisistaan, koska se
      oli ainoa keino, jolla molemmat voitiin pelastaa. Kierkegaardin
      kirjotusten ja Rasmus Nielsenin luentojen vaikutuksen alaisena koetin
      nuoruudessani tuota keinoa, mutta sekä elämänkokemus että mietintä
      opettivat minulle, ettei se voinut viedä perille. Nuo kaksi hengenvaltaa
      eivät voineet jäädä kerrassaan välinpitämättömiksi toisistaan. Ajatus
      voi tehdä itse uskon, sen perusteet, sen ihanteet, ne mielikuvat, joista
      se ilmenee, tutkimuksensa esineiksi, ja toiselta puolen lähtee itse
      ajatustyö tarpeesta, joka on sukua sille, joka vie uskoon. Siten on
      syytä lähemmin tarkastaa niiden keskinäistä suhdetta, jotta sillä
      keinoin saataisiin selville, missä oloissa tuo niiden välinen kamppailu,
      jota ei ole kartettavissa, on otaksuttava tulevaisuudessa tapahtuvan. Me
      katselemme hieman toisin koko kysymystä nyt kuin romantiikka ja
      positivismi, yhdeksännentoista vuosisadan kaksi tärkeintä ajatussuuntaa,
      tekivät.
    </p>
    <br>
    <p class="paragraph">
      Kahdessa eri kohdassa, joita molempia on edellisessä lyhyesti
      kosketeltu, ilmenee sisäinen sukulaisuus tieteellisen ajattelun ja
      persoonallisen elämän kesken.
    </p>
    <p class="paragraph">
      a. Kaikki tiede on pyrkimystä löytää yhtenäisyyttä hajanaisten ja
      erilaisten havainnoiden kesken. Kaikkina aikoina ovat ihmiset tunteneet
      siihen tähtäävää tarvetta. Nuo monet havainnot muuntuvat ehdottomasti
      ihmishengessä yhtenäisiksi kuviksi ja ajatuksiksi, yhtä ehdottomasti
      kuin ravintoaineet elimistössä muuntuvat lihaksi ja vereksi. Ajattelun
      eri kehitysasteiden välinen eroovaisuus riippuu siitä, kuinka monta ja
      kuinka tarkkoja havaintoja on käytettävänä ja kuinka huolellisesti niitä
      vertaillaan ja yhdistellään. Että täytyy olla olemassa yhtenäisyys, on
      edellytys, joka ehdottomasti tarjoutuu, — siinä, mikä meistä on
      lapsellista liikauskoa, yhtä hyvin kuin siinä, mitä sanomme tieteeksi ja
      mitä tuhannen vuoden perästä ei ehkä siksi sanota. Egyptiläisessä
      mytologiassa ei se aurinko, joka aamulla nousi, ollut sama kuin se, joka
      illalla oli laskenut; mutta ne liitettiin kumminkin toistensa yhteyteen
      siten, että aamuaurinko otaksuttiin olevan ilta-auringon poika. Newton
      huomasi kiven putoomisen maahan ja kuun maan ympäri tapahtuvat liikunnot
      saman lain esimerkeiksi ja Ørsted huomasi yhteyden sähkön ja
      magnetismin, veteen, välillä, joita siihen asti oli pidetty eri voimina.
      Muinaistutkijat ovat osottaneet pohjoismaiden jätinroukkioiden ja
      Kreikan vanhan ajan kupuhautojen historiallisen yhteenkuuluvaisuuden.
      Sielutiede osottaa, että mielikuvien tulo ja meno on määrättyjen ehtojen
      alainen, jotka voidaan yleispiirtein määritellä.
    </p>
    <p class="paragraph">
      Tarve löytää yhtenäisyyttä ja ilo sellaisen löytämisestä perustuu,
      niinkuin jo olemme havainneet, syvälle itse persoonallisuuden luontoon.
      Sanomme ihmistä persoonallisuudeksi syystä, että hänen pyrintöjensä,
      hänen mielialojensa ja mielikuviensa kesken ilmenee yhtenäisyyttä, ja
      kuta pontevampi, omituisempi ja enemmän oma hankkima tuo yhtenäisyys on,
      sitä suuremmassa määrässä omistamme hänelle persoonallisuutta. Koskaan
      ei persoonallisuus tyhjene yksityiseen tilaan ja yksityiseen ilmaisuun,
      niin omituisia kuin nämä voivatkin olla. Persoonallisuudella on yhdellä
      kertaa runsas sisältö ja yhtyys, mikä on jotakin enempää kuin mikä
      yksityinen tila tahansa, ja persoonallisuuden mittapuuna on osaksi se
      ala, jonka sama persoonallisuus käsittää, osaksi se sisäinen läheisyys,
      jolla se yhdistää tuohon alaan kuuluvat ainekset. Tiedeppä ei ole muuta
      kuin yksi niistä muodoista, joissa runsaan sisällön ja yhtyyden tarve
      ilmenee, muoto, joka älyllisissä luonteissa ja tieteellisissä neroissa
      esiintyy erityisen selvästi. Se on itse aina persoonallisen elämän muoto
      eikä mikään satunnaisuus hengenelämässä, ei voi siitä syystä koskaan
      joutua olemaan puhtaasti ulkokohtaisessa suhteessa tuohon elämään.
      Muutamille luonteille voi tuottaa suurta henkistä tuskaa olla pakotettu
      tyytymään hajanaisiin tai ehkäpä ristiriitaisiinkin havaintoihin ja
      mielikuviin, niinkuin jokaiselle kehittyneelle persoonallisuudelle
      tuottaa tuskaa elämykset, vaikutukset tai mielikuvat, joita ei käy
      saattaminen sopusointuun luonteen ja koko elämänkatsannon kanssa. Niinpä
      se älyllinen rehellisyys, joka kaikesta kyvystään ja voimastaan kerää
      saatavissa olevia havaintoja ja yhdistää ne niin selvään ajatusyhteyteen
      kuin mahdollista, on sekin hyve, jonka merkitys ja välttämättömyys
      kasvaa sitä suuremmaksi, kuta selvemmäksi tieteen ja persoonallisuuden
      välinen sukulaisuus käy. Ei jokainen voi olla tiedemies, mutta yhä
      useampia teitä myöten käy mahdolliseksi päästä yhteyteen sen
      tietoaarteen kanssa, jonka sukukunta on vaelluksellaan saavuttanut, ja
      yksilö on vastuussa siitä tavasta, jolla hän tuollaista mahdollisuutta
      käyttää. Se on sellaista totuudenrakkautta, johon ei varempina aikoina
      syystä kylläkään voitu niin paljon painoa panna. Totuudenrakkaus saattoi
      silloin ilmetä vain vilpittömyytenä, huolenpitona tunnustuksen ja uskon
      välisestä yhtäpitävyydestä, tai persoonallisena totuutena, huolenpitona
      uskon ja persoonallisuuden todellisen sisäisen elämän ja riennon
      yhtäpitävyydestä. Ja se seikka, että syntyy paikka uudelle
      totuudenrakkauden lajille, on todisteena siitä, ettei ajattelun ja uskon
      välinen vastakohta voi pysyä ehdottomana.
    </p>
    <p class="paragraph">
      b. Kenties joku sanoo, että tiede sittenkin vierottaa persoonallisesta
      elämästä koettaessaan keksiä yleisiä lakeja, joihin nähden yksityisillä
      tilaisuuksilla, tapauksilla ja yksilöillä on vain häviävä merkitys.
      Kauas tuolle puolen yksilöllisten kohtalojen ja niiden ahtaiden piirien,
      joissa ne kehkeytyvät, loitos avaruuden ja ajan silmänkantamattomiin
      maailmoihin, joissa yksityinen ihmiselämä häipyy näkyvistä, pyrkii
      ajatus innoissaan keksiäkseen olemiston järjestyksen ja lainmukaisuuden.
      Joka persoonallisuus on yksityinen ja yksilöllinen, määrättyyn aikaan ja
      paikkaan sidottu, mutta tiede pyrkii universaaliseen, yleiseen. Tältä
      kohtaa on kenties jyrkin vastakkaisuus tieteen ja personallisuuden
      välillä löydettävänä.
    </p>
    <p class="paragraph">
      Totta on, että tiede on viettänyt suurimmat voittonsa osottaessaan
      yleisiä lakeja ja se on toistaiseksi myöskin pysyvä sen tähdellisimpänä
      tehtävänä. Mutta ei ole oikeutettua pitää sitä tieteen korkeimpana
      tehtävänä ja lopullisena ihanteena. Tehtäväksi jää yhä edelleen osottaa,
      missä yksityisten olomuotojen paikka on siinä suuressa
      maailmanjärjestyksessä, joka toiselta puolen kannattaa niitä ja jota
      toiselta puolen ne itse osaltaan pitävät voimassa. Yleisten lakien
      tuntemus on lopulta keinona yksityisten, yksilöllisten olomuotojen
      ymmärtämiseksi. Keksiäkseen yleislait on ajatuksen jaettava nuo
      olomuodot niiden alkuosiin; sillä laaja-alaisimmat lait koskevat
      olioiden alkuosien keskenäisiä välisuhteita. Oliot ovat tehtävät
      yksinkertaisemmiksi kuin mitä ne todellisuudessa ovat, jotta yleisimpiä
      näkökohtia voidaan käyttää. Mutta kun tämä työ on tehty, on jälleen
      yhdistettävä se, mikä on hajotettu osiinsa ja annettava lakien ja
      näkökohtien myötävaikuttaa kokemuksen tarjoomien yksityisten,
      määrättyjen kokonaisuuksien ymmärtämiseksi. Se merkitys, joka
      kehityshypoteeseilla on ollut viimeisinä puolenatoistasataa vuonna,
      viittaa siihen suuntaan. Keksityt yleislait käytetään muodostamaan
      käsitystämme aurinkokunnasta, taivaankappaleiden ja elollisten olentojen
      kehityksestä. Siten saa itse luonnontiede historiallisen leiman.
      Psykologiassa ei ole kysymys vain mielikuvien ja viettien vuorovaihtelua
      selittävien yleislakien keksimisestä, vaan niiden käyttämisestä
      määrättyjen yksilöllisten persoonallisuuksien ymmärtämiseen. Ja
      sosiaalinen tilastotiede on auttava meitä ymmärtämään yhteiskunnan
      kehitystä. Lakien yhteisvaikutuksesta todellisissa olomuodoissa, siitä
      on viime kädessä kysymys. Joka yksilö on, niinkuin H. C. Ørsted sanoo,
      „yhdynnäisyys“<a href="#fn3" id="fnref3"><sup>[3]</sup></a>; sen
      olemassaolo perustuu lakien yhtymiseen, yhteisvaikutukseen. Ja niinkuin
      vielä aikaisemmin Leibniz lausui: yksilöllisyyttä opimme tuntemaan siitä
      kehityslaista, joka on voimassa sen eri tiloista. Tieteen tehtävä on
      lopultakin biografinen, „elämäkerrallinen“. Niiden kokonaisuuksien
      täydellinen ymmärtäminen, joita kokemus meille osottaa niiden
      taukoomattomassa taistelussa olemisestaan, — tähtikuntien,
      taivaankappaleiden, eliöiden, persoonallisuuksien, yhdyskuntien — olisi
      tieteen todellinen loppupäätös, mutta se on alati pysyvä ihanteena.
      Nimenomaan kaikkeen kehitysoppiin kuuluu tuo jo mainittu seikka, että on
      vaikeaa, ellei mahdotonta, kokeellisesti tarkastaa oletuksien
      todenperäisyyttä, koska tällöin viime kädessä olemme tekemisissä
      „unikumien“, „ainokaisuuksien“, olomuotojen kanssa, jotka esiintyvät
      vain yhden kerran kokemuksessamme. Tässä voi siten aina olla puhe vain
      likimääräisyydestä. On aina oleva irratsionaalinen, mitaton, suhde
      yleisen ja yksityisen välillä.
    </p>
    <p class="paragraph">
      Tämän yhteydessä on se, että tieteellisiä periaatteita ja lakeja
      katsotaan yhä enemmän työhypoteeseiksi, edellytyksiksi, joiden merkitys
      on yksistään se, että ne panevat ajatuksen työhön. Kun esim. opetetaan,
      ettei luonnossa synny eikä häviä ainetta eikä voimaa, niin tämän
      väitteen merkitys riippuu siitä, että se joka kerta, kun näyttää ainetta
      tai voimaa syntyvän tai häviävän, pakottaa meitä ottamaan selville,
      mistä muista aineista tai voimista ne syntyvät tai miksi muiksi
      sellaisiksi ne muuntuvat. Jos toiset hypoteesit voisivat
      hedelmällisemmällä tavalla panna tutkimuksen liikkeelle, olisivat ne
      parempina pidettävät ja omaksuttavat. Tieto-opissa esiintyvä n. s.
      pragmaattinen suunta on meidän päivinämme vienyt tämän katsantokannan
      huippuunsa siten, että usein voi näyttää siltä kuin niillä ajatuksilla,
      joita sepitämme itsellemme olemistosta, ei oikeastaan olisi mitään
      tekemistä itse olemiston kanssa eikä myöskään oman luontomme kanssa,
      vaan ne olisivat meille havaintojemme järjestämiskeinoja, keinoja, joita
      milloin hyvänsä voitaisiin vaihtaa toisiin tarkotuksenmukaisempiin.
      Mutta niinkuin jo ennen on huomautettu, kuuluu olemiston luonteeseen,
      että se on ymmärrettävissä vain määrättyjä teitä, joskaan nämä tiet
      eivät kaikkina aikoina ole samat. Ja meidän on lisättävä, että myös
      ihmishengen luonteeseen kuuluu, että se voi saavuttaa tietoa vain
      muodostamalla ajatuksiaan määrätyllä tavalla. Paljon ennen pragmatismia
      oli kriitillinen filosofia terottanut, ettei meidän pitänyt sekottaa
      niitä muotoja, joissa ajatuksemme liikkuvat, itse olemiston
      ominaisuuksiin. Molemmat suunnat, kritisismi yhtä hyvin kuin
      pragmatismi, ovat sen merkkejä, että tiede kehittyy yhä vähemmän
      dogmaattiseksi. Ne varottavat molemmat, kumpikin omalta kannaltaan,
      pitämästä niitä katsantotapoja, joita käytämme perehtyäksemme ja
      kodistuaksemme olemistoon, „ikuisina totuuksina“. Tieteellisten lakien
      totuus ei ole se, että ne ilman muuta kuvastavat olemiston
      tajuttavaksemme, vaan siinä, että ne sisältävät osotuksia hedelmälliseen
      hengentyöhön. Ehkäpä joskus tulevaisuudessa aivan toiset periaatteet ja
      lait ovat tarpeellisia sen havaintojen runsauden ja sen niiden välisen
      yhtenäisyyden saavuttamiseksi, jota tiede alati tavottaa. Emme ole
      tyhjentäneet olemassaolon mahdollisuuksia emmekä tunne kaikkia sen
      vaatimuksia emmekä varmaankaan ole tyhjentäneet myöskään niitä
      ajatusmuotojen mahdollisuuksia, joita piilee ihmishengessä.
    </p>
    <p class="paragraph">
      Tällä viimeisellä tarkastelulla ei ole merkitystä vain ajattelun ja
      uskon väliselle suhteelle, vaan sillä on erityinen merkityksensä aikana,
      jolloin tehdään niin paljon työtä tieteen kansantajuistamiseksi.
      Kansantajuistamistaito on niin vaikea, koska tarkotuksena ei saa olla
      vain tarjota valmiita tuloksia, dogmaattisesti esitettyjä väitteitä,
      vaan antaa käsitys työtavasta, perustelusta ja rajottamisesta. Tehtävänä
      on johdattaa tutkijan sisäiseen työpajaan, ja se on vain välillisesti,
      viittauksin ja omaa ajattelua herättämällä tehtävissä. Käytettävä on
      tuota vanhaa sokratelaista menetelmää, jos mieli kansantajuistamisen
      merkitä muuta kuin täyttää aivot valmiilla mielikuvilla, joiden
      alkuperää ja kantavuutta ei ymmärretä. —
    </p>
    <p class="paragraph">
      Mikä koskee tiedettä, nimittäin että on tehtävä jyrkkä erotus itse
      esillä-olevien aineiden ja niistä ajatusmuotojemme, periaatteidemme ja
      hypoteesiemme avulla antamamme selityksen välillä, se koskee myös
      kaikkea uskoamme, kaikkea persoonallista elämänkatsantoa. Sanottakoon,
      että tiede on ollut dogmaattinen, on ollut taipuvainen pitämään
      ajatuksiaan ja oletuksiaan ikuisina totuuksina, mutta dogmaattisuus on
      sitäkin suuremmassa määrässä voinut rehottaa uskon maailmassa. Se johtuu
      siitä seikasta, että perinnäisyydellä ja tottumuksella on suurempi
      merkitys uskon kuin tieteen alalla. Tieteessäkin voivat totutut
      katsantotavat ja perinnäiset käsitykset kauan harjottaa valtaansa
      ajatuksen suhteen; tajuisesti tai tajuttomasti vaikuttaa se, mikä on
      juurtunut. Koulukuntain, suuntain ja menetelmäin pitkällinen valta sitä
      osottaa. Mutta sitäkin suurempi valta on traditsionilla uskonnan alalla.
      Siinä sitä pidetään ehkäpä vielä välttämättömyytenäkin. Ei riitä, että
      on olemassa elon arvotusten ratkaisu tai että toivolla ja uskalluksella
      on tukensa; tulee myös olla varmaa, mistä tuet ovat saatavina, ja
      uskonnollinen taju tuntee itsensä oikein turvalliseksi vain, kun
      kunnianarvoinen perintätieto ne takaa. Auktoriteetilla on ollut ja on
      yhä ratkaiseva merkitys uskonnollisella alalla, ja itse uskon käsitettä
      ymmärretään, ei sen ilmaisuksi, minkä yksilön elämänkokemus ja mietintä
      ovat kiinnittäneet hänen tajuunsa, vaan se merkitsee luottamusta ja
      liittymystä perinnäiseen elämän ja sen kohtaloiden ymmärtämiseen. Se
      mielen koonta ja keskitys, joka sielutieteellisesti katsottuna on
      uskolle ominaista ajatuksen usein eksyttävän harhailun vastakohtana,
      esiintyy useimmiten liittymisenä johonkin uskontunnustukseen,
      historialliseen esikuvaan, liittymisenä, jolla milloin on lapsellisen
      luottamuksen, milloin kuuliaisuuden, milloin intohimoisen tarrautumisen
      luonne. Ja silloinkin kun uskonnollinen taju antautuu näkemyksiinsä tai
      mielenjohteihinsa, silloinkin perinnäiset muodot ja kuvat tahattomasti
      ja tajuttomasti tunkeutuvat esille ja ne ainoastaan tuntuvat
      luonnollisesti ilmaisevan sitä, mitä on nähty ja koettu. Kun jokin
      uskonto on ensimäisessä kehityskaudessaan, on siinä jonkun verran
      vapautta persoonalliseen kokemukseen ja selitykseen. Mutta sitä mukaa
      kuin järjestäytyminen dogmien ja jumalanpalveluksen puolesta edistyy,
      vedetään yhä ahtaammat rajat yksilöiden vapaalle hengenelämälle.
      Niinkuin kirkko pidättää itselleen vallan ratkaista, mitä on ihmeenä
      pidettävä, niin se ottaa myös ratkaistakseen, mikä on uskonnollista
      kokemusta ja miten sitä on selitettävä. Keskiajan mystikot tarkastivat
      siitä syystä harkinnan hetkinä sitä, mikä heidän hurmauksen hetkinä
      kokemiensa näkemysten mukaan oli muistoon kirjotettu, jottei siinä olisi
      mitään, mikä „sotisi pyhien isien ilmotusta vastaan“. Mutta tahattomasti
      kutoutuivat nuo perinnäiset ja vahvistetut mielikuvat itse näkemyksiin.
      Missä auktoriteetti ja traditsioni siten tajuisesti ja tajuttomasti
      vallitsevat uskonnollisella alalla, siellä on kerta kaikkiaan
      määrättynä, mitä henkistä ravintoa ihminen tarvitsee, mitä hän tarvitsee
      uskoakseen ja toivoakseen, elääkseen jaloa elämää ja pysyäkseen pystyssä
      elämän taistelussa. Ei oteta varteen ihmisten välisiä suuria
      eroovaisuuksia, joiden tähden heillä ei voi olla aivan samoja esikuvia
      eikä aivan samaa turvapaikkaa. Eikä oteta varteen sitä, ettei
      persoonallisuus ole millään asteellaan tai missään muodossaan
      lopullisesti kehittynyt; alati ilmaantuu uusia elämyksiä, joissa
      saavutetun vakaumuksen on kestettävä koetuksensa, uusia tilanteita,
      situatsioneja, joissa siihenastisen elämänsaavutuksen on osotettava
      arvonsa. Persoonallisuus voi kasvaa yhtä rintaa suurempien päämääriensä
      kanssa vain, milloin se ei tarkastamatta jättäydy määrättyjen
      katsantotapojen varaan. Tässä on kohta, jossa tieteen historia sisältää
      opetuksen persoonalliselle elämälle yleensä, osottaen välttämättömäksi
      kohoutua totutusta ja läheisestä ja soveltaa uusia näkökohtia uuden
      ymmärtämiseksi. Tiede saattaa työskennellä korkeimpien ajatuksiensa
      avulla antamatta niiden kiteytyä kiinteihin muotoihin ikiajoiksi. Ja
      yleensä kaikista työskentelevistä ajatuksistamme pitää paikkansa,
      etteivät ne ole olemassa vain itseänsä, vaan elämää varten. Niinpä sen
      tulee pitää paikkansa erityisesti uskonnollisista mielikuvista. Niinkuin
      itse syysuhteen laki on ennakointia, älyllisen toivon ilmaisua, toivon,
      jolle ajatustyö hakee vahvistusta, niin myös uskonnolliset oppilauseet
      voivat säilyttää merkitystä ja ehkäpä vasta silloin oikein saada
      merkityksen, kun niiden olennaisesti käsitetään ilmaisevan sitä suurta
      toivoa, että henkisen elämän arvot säilyvät, joskin pukeutuvat uusiin
      muotoihin uusissa olosuhteissa, — toivoa, joka todellisuudessa on kaiken
      vakavan riennon tajuinen tai tajuton edellytys.
    </p>
    <p class="paragraph">
      Tässä katsantotavassa ei ole mitään rauhatonta eli tantaluksenomaista.
      On nyt kerran niin, ettei sisä- eikä ulkomaailmassa ole ehdotonta lepoa.
      Rientomme huippukohdilla on omassa itsessämme ja ulkopuolellamme
      toteutuvan elämän ihailu luonnollisesti puhkeeva esille ja pukeutuva
      suurimpiin kuviin, mitä ajatuksellamme ja kuvittelukyvyllämme on
      käytettävinään. Mutta ellei sen mieli muuttua hedelmättömäksi
      haaveiluksi, on sen osottautuminen tehokkaaksi jatkuvassa pyrinnössä,
      jospa jollakin salaisemmalla tavalla. On olemassa luonnollinen poljento
      suuren innostuksen ja hiljaisen työn kesken, rytmi, joka yhtäläisesti
      koskee uskon ja ajatuksen elämää.
    </p>
    <br>
    <p class="paragraph">
      4. Niinkuin aiemmin olemme havainneet, ilmaantuu tieteelle yhä uusia
      tehtäviä, ja olemisto jää tyhjentymättömäksi, huolimatta tieteen
      jatkuvasta edistymisestä alkuasteistaan. Ajatuksen ja olemiston välillä
      on irratsionaalinen suhde. Mutta vastaava suhde on olemassa
      persoonallisen elämän ja niiden muotojen välillä, joissa se ilmaisee
      uskonsa ja toivonsa. Kun persoonallisuus sisältää muitakin aineksia kuin
      älyllisiä, voinee tuskin tiede koskaan täydelleen ilmaista sitä, mikä
      siinä liikkuu. Siitäpä syystä esiintyy — se on sielutieteellinen väite,
      jonka lähempi tarkastelu on aina huomaava yksityistapauksissa todeksi —
      jokaisella kannalla erotus tietämisen ja uskon välillä. Jokainen
      yksityinen persoonallisuus on sellaisten kokemusten keskus, joita ei
      voida tehdä missään muualla maailmassa. Kuta syvemmälle elämän kokemus
      menee, sitä yksilöllisempi se on ja sitä vaikeammaksi se käy esittäminen
      yleisin laein ja näkökohdin, niin, yksinpä pelkkä sanoin ilmaiseminen
      tarjoo vaikeuksia. Vasta äskettäin ovat sielutieteilijät täydellä
      todella huomanneet yksilöllisten eroovaisuuksien merkityksen. Ihmiselämä
      on kuin niitty. Useimmat näkevät vain tuon yksitoikkoisen vihreän
      kentän; täytyy taivuttaa korret syrjään huomatakseen sitä monipuolista
      elämää, joka niiden alla liikkuu. Jokainen ihminen, joka on enemmän kuin
      ympäristönsä kaiku, rakentaa ehdottomasti omantuntonsa ja uskonsa niille
      kokemuksille, joita hän itse on tehnyt. Mikä antaa elämälle arvon ja
      mikä siitä syystä määrää suurimman toivomme, se on kunkin opittava omin
      päin, ja kaikki opetus voi vain auttaa yksilöä tekemään kokemuksensa
      omalla tavallaan, sinä omituisena elonkeskuksena, joka hän on.
    </p>
    <p class="paragraph">
      Tähän kohtaan ovat jo kauan erinäiset tanskalaiset ajattelijat
      kiinnittäneet huomiota. A. S. Ørsted lausui, yhtyen Treschowiin, ettei
      ominaista ja yksilöllistä voida käsitteillä tyhjentävästi esittää, ja
      siveysopin suhteen hän tekee sen johtopäätöksen, etteivät mitkään
      yleiset siveyskäskyt voi tyhjentävästi ilmaista, mitä
      yksityistapauksessa vaaditaan, ja varsinkaan eivät tuollaiset yleiset
      säännöt voi päästää yksilön omituisuutta oikeuksiinsa. Itsekullakin
      täytyy sentähden olla eräässä merkityksessä oma siveysoppinsa. Sibbern
      korosti suuresti sitä, että kehitys kaikilla aloilla alkaa useista eri
      kohdista, niin että yhtenäisyys ja yhteisyys on loppuna eikä alkuna.
      Niinpä alkaa henkinen kehityskin yksityisissä persoonallisuuksissa,
      joissa elämä liikkuu eri tavoin, ja vasta heidän välisestään
      vuorovaikutuksesta on käyvä ilmi, voiko yhteisyyttä syntyä. Kaikella,
      mitä myöhemmin pidetään objektiivisena oppina, on ollut ensi alkunsa
      yksityisten sielujen sisimmässä. Semminkin uskonnollisella alalla on
      yhteydellä arvoa vain silloin, kun se tulee luonnollisena seurauksena
      siitä, että kaikki saavuttavat saman tietoisuuden. Dogmatisoitaessa
      kiskaistaan totuus irti sen elävästä juuresta; siitä tehdään muumio ja
      se jätetään siinä muodossa menemään perinnöksi polvesta polveen. Poul
      Møller terotti persoonallisen totuuden käsitettä vastoin sitä
      teeskentelyä, joka panee ihmisen uskomaan ja tekeytymään, ikäänkuin
      hänellä olisi toisia elämyksiä ja pyrkimyksiä kuin hänellä
      todellisuudessa on. Hän on vakuutettu siitä, että ajatus, joka todella
      vastaa omalla pyrkimyksellä hankittua vakaumusta, ei voi olla aivan
      väärä; sillä on aina oleva merkityksensä määrätyltä näkökannalta
      katsottuna, niin rajotettu kuin tämä näkökanta lieneekin. Søren
      Kierkegaard kehitti jyrkimpään mahdolliseen muotoon sen, että, mitä
      suuriin elämäntotuuksiin tulee, kysymys ei ole siitä, mitä sanotaan,
      vaan siitä, miten se sanotaan. Kysymys on persoonallisesta
      sisäisyydestä, intohimoisesta pyrkimisestä ja etsimisestä, ja oikeinkin
      ja totisin uskonsisältö muuttuu persoonalliseksi valheeksi, milloin
      tuota olennaisinta edellytystä puuttuu.
    </p>
    <p class="paragraph">
      Tämän hän lausuu paradoksaalisessa väitteessään: Subjektiivisuus on
      totuus.<a href="#fn4" id="fnref4"><sup>[4]</sup></a> Ei ole suinkaan
      epäilyksen ja uupumuksen merkkinä, että suurin paino noin pannaan
      persoonalliseen totuuteen vastoin objektiivista elämän arvon ja
      merkityksen oppia. Se johtuu siitä, että vanhemmissa tanskalaisissa
      ajattelijoissa asui elävä vakaumus siitä, että persoonallisuus oli se
      maaperä eli oikeammin se kylvös, josta yksistään totinen elämänviisaus
      saattaa kasvaa. Mikä tieteen kannalta kuuluu äärimäisiin aineihin,
      joiden selvittämistä kaikkien yleisten lakien tulee auttaa, —
      persoonallisuus omituisena pikku maailmana, — se on elämänkatsannon ja
      uskon kannalta ratkaisevana alkukohtana.
    </p>
    <p class="paragraph">
      Uskonnollista probleemia sielutieteellisesti pohdittaessa on aina
      välttämätöntä ottaa yksilölliset eroovaisuudet huomioon. Niinpä olenkin
      <i>Religionsfilosofi</i> (Uskonnonfilosofia) teoksessani koettanut antaa
      yleissilmäyksen osaksi tärkeimpiin alkuperäisten luontaistaipumusten
      vastakohtiin, osaksi näitä luontumuksia vastaaviin uskonnollisten
      tyyppien välisiin eroovaisuuksiin. Edellisessä katsannossa huomaan, mitä
      tiedoitsemiseen tulee, vastakohdan luonteiden välillä, joissa
      miettelyllä ja ajattelulla on päämerkitys, ja luonteiden, jotka
      niinkauankun mahdollista pitävät kiinni havainnosta ja jotka, milloin
      havainto ei riitä, mieluummin sepittävät kuvia kuin antautuvat
      ajatustoimintaan. Mitä ajatustoimintaan tulee, on vuorostaan erotus
      luonteiden välillä, jotka mieluimmin menevät yksityiskohtiin, hajottavat
      havainnot niiden yksinkertaisimpiin aineksiin, — erittelevien,
      analyyttisten luonteiden, — ja toisten luonteiden, jotka ehdottomasti
      pyrkivät yhdistämään kaikki havainnot ja kaikki ajatukset yhtenäisiksi
      kokonaisuuksiksi, — synteettisten luonteiden. Mitä tunne- ja
      tahdonelämään tulee, on minusta ensinnäkin vastakohta luonteiden
      välillä, joissa liikkuu erilaisia ristiriitaisia mielialoja ja viettejä,
      — epäsointuisten luonteiden, — ja toisten luonteiden, joissa koko
      tunnelma- ja viettielo pyrkii voittamaan yksilöllisen rajotuksen, jotta
      sen tarmo pääsisi purkautumaan ja ilmenemään, — ekspansiivisten
      luonteiden. Edelleen on tärkeä vastakohta passiivisten ja aktiivisten
      luonteiden välillä, — niiden välillä, joiden sisäelämä liikkuu nykäyksin
      eli harppauksin, ja niiden, joissa se kehkeää tasajatkuisesti, — sekä
      niiden välillä, joiden mieltä eniten kiinnittää se, mikä heissä
      itsessään liikkuu, ja niiden, joissa välitön antaumuksen tarve
      vallitsee. Koska nämä ja varmaankin vielä useampia tyypillisiä
      eroovaisuuksia on olemassa ja koska ne vuorostaan voivat esiintyä eri
      keskenäisissä yhdistelmissä, on selvää, että sekä elämykset että
      selitykset tulevat erilaisia. Niinpä huomaammekin tutkiessamme
      uskonnollisen uskon sielutieteellisiä päämuotoja paljon erilaisia
      tyyppejä silloinkin, kun pysymme saman uskokunnan piirissä. Olen
      koettanut kuvailla seitsemää tuollaista tyyppiä. Usko voi olla lepoa
      sisäisestä ja ulkonaisesta taistelusta taikka hengenelämän vapaata ja
      sopusointuista kehkeämistä. Se voi luonteeltaan olla kontemplatsionia,
      mietiskelyä, taikka luottavaa uskallusta taikka resignatsionia,
      alistumista. Se voi olla eristetyn yksilön kouristuksentapaista
      kiinnipitoa omasta käsityksestään ja se voi olla „sydenpolttajan uskon“
      lapsellista luottamusta perintätietoon ja -tapaan. Tähdellisin näistä
      vastakohdista on varmaan epäsointuisten ja ekspansiivisten luonteiden
      välillä, — niiden välillä, joiden mielessä riiteleviä voimia liikkuu ja
      joiden pyrkimyksenä olennaisesti on päästä lepoon, ja niiden, joissa
      suuri voima ja sisällön runsaus pursuu ja joiden pyrkimyksenä siitä
      syystä on löytää ilmaisu ja muoto. Edellisten elämä tarjoo syvätehoisia
      käänteitä ja heilauksia; jälkimäisten kehitys pikemmin käy kuin
      tasaisesti juokseva kymi. — Tätä viimemainittua vastakohtaa ovat muutkin
      uskonnonpsykologit suuresti terottaneet, ja mahdollisesti voidaan kaikki
      muut vastakohdat johtaa siitä. —
    </p>
    <p class="paragraph">
      Yleensä tapahtuu uskonnollisen tajun kehityksessä siirryntä kokemuksesta
      sen tulkintaan hyvin nopeasti. Ja se riippuu, niinkuin jo yllä on
      huomautettu, siitä, että yksilö löytää perinnäisistä uskonnollisista
      mielikuvista ennakolta valmiin selityksen. Perintätieto, yhdyskunnassa
      vallitseva tunnustus, ei ilmene vasta silloin, kun on keksittävä muoto
      ja ilmaisu, vaan sen sisältö kutoutuu ehdottomasti näköjään välittömiin
      kokemuksiin, näkemyksiin ja mielikuviin, joiden otaksutaan viriävän
      aivan omaperäisesti ja puhtaasti sisäisistä lähteistä. Vallitseva
      tunnustus vaikuttaa samaten myöhemmin, kun eletyn tarkotus on tajuisesti
      ja täydellisesti esitettävä. Sanotulla tunnustuksella on suuri valta sen
      kautta, että se on selvään muotoon valettu ja muovailtu; se herättää
      kunnioitusta iällänsä, ja se tehoo ehkäpä pakottavastikin
      yhteiskunnallisella järjestöllään. Senvuoksi on uskonnollinen kokemus
      enimmäkseen siinä, että yksilöt koettavat huomata ja hyväksyä
      perinnäisiä mielikuvia omassa persoonallisessa elämässään ja usein he
      silloin ovat aiheuttaneet luultuja elämyksiä, tiloja, jotka
      todellisuudessa eivät perustu heidän olentoonsa. Siitä tulee,
      käyttääkseni Poul Møllerin sanaa, affektatsionia, jonkinlaista
      teeskentelyä, eikä persoonallista totuutta. Siitäpä johtuu se
      kouristuksentapainen muoto, jossa uskonnollinen elämä monesti esiintyy
      ja josta Pascalin ja Kierkegaardin uskonnollisuus ovat niin tyypillisiä
      esimerkkejä. Kaiken nerokkuutensa, kaiken rikkaan tunnelmaelonsa ja koko
      tahdontarmonsa Kierkegaard kohdisti „yksilöllisten, inhimillisten
      olosuhteiden, vanhan, tutun ja isiltä perityn, läpi lukemiseen vielä
      kerran“. Elämänkokemus ei tällä tavoin muodostu itsenäiseksi ja
      alkuperäiseksi uskon lähteeksi; uusien selityksien mahdollisuus ja
      oikeutus katkaistaan ennakolta. Kirkkohistorioitsija Gottfried Arnold
      kirjotti aikoinaan (1715) kirjan, jota nimitti <i>Theologia
      experimentalis</i> (Kokeellinen jumaluusoppi) ja joka ei vain nimensä
      kautta ole mielenkiintoinen. Hän tehostaa siinä hyvin jyrkästi, että
      kokemuksella tulee olla toinen sija kirkolliseen jumaluusoppiin nähden
      kuin sillä on tieteessä. Tieteessä kokemus on itsenäinen lähde ja käy
      ennen uskoa, mutta uskonnossa (tunnustuksenmukaisessa uskonnossa) sen on
      tuleminen jäljestäpäin ollen harjotusta siihen, mitä raamattu opettaa,
      ja sitä on alati „arvosteleminen Jumalan sanan mukaan“. Arnold on tässä
      paljon selvänäköisempi kuin monet uudenaikaiset teologit, jotka ilman
      muuta rinnastavat kokemuksen aseman kirkollisessa ja tieteellisessä
      maailmassa. Onhan toki kirkollisessa teologiassa niin ylen paljon, mitä
      ei kukaan yksityinen ole kokenut ja mikä kumminkin on uskottava. Se
      omaksutaan silloin olennaisesti luottaen seurakunnan perintätietoon,
      mikä on eräs laji „sydenpolttajan uskoa“ (fides implicita). Katolinen
      kirkko onkin niin suvaitsevainen, että se maallikoilta vaatii vain
      tuollaista uskoa, lapsellista luottamusta siihen, että kirkolla on
      totuus, joskin se menee sen yläpuolelle, mitä yksilö voi kokea tai
      ymmärtää. Luther oli epäjohdonmukainen tuomitessaan sellaisen uskon,
      samoinkuin Kierkegaard oli epäjohdonmukainen pannessaan niin suurta
      painoa „vanhaan, tuttuun ja isiltä perittyyn“, kun hän samalla julisti,
      että subjektiivisuus on totuus.
    </p>
    <p class="paragraph">
      Vapaa elämänkokemus on estynyt sen suuren merkityksen vaikutuksesta,
      joka traditsionilla on ollut uskonnollisessa elämässä. Silmä on
      sulkeutunut useilta elämän, sekä hengen sisäisen että tuon moninaisen ja
      laajan ulkonaisen elämän puolilta. Tämänpä tähden koko sitä työtä, joka
      on suoritettu olemiston tieteellisen ymmärtämisen suuntaan,
      persoonallinen elämänkatsanto on ennakolta käsittänyt vihamieliseksi tai
      ainakin yhdentekeväksi. Ja on oltu taipuvaisia asettamaan määrätty
      yksityisen persoonallinen elämäntyyppi normaaliseksi, yleiseksi
      esikuvaksi. Tässä kohden on kaikessa olennaisesti traditsioniin
      perustuvassa uskonnossa se ristiriita, ettei se voi selittää omaa
      alkuansa. Kun uusi uskonto perustetaan, se ei koskaan tapahdu
      alkamattomalle pohjalle; on aina olemassa perinnäinen perustus. Mutta
      sen traditsionin, joka on perustajan henkisenä ilmakehänä, täytyy
      kumminkin olennaisesti muuttua hänen henkilöllisyytensä ja
      elämänkokemuksensa vaikutuksen alaisena. Tehdään uusi lisäys, tapahtuu
      „mutatsioni“, käyttääkseni biologista sanaa, joka voi sisältää
      historiantutkimukselle suuria arvotuksia, mutta joka on tunnustettava
      olevaksi, jotta itse myöhemmin vallitsevan traditsionin synty voidaan
      ymmärtää. Tähän sisältyvät vaikeudet peitetään usein siten, että
      perustaja muitta mutkitta käsitetään sellaiseksi kuin miksi hänen
      henkilönsä vasta itse perintätiedon vähittäisen kehityksen kautta on
      muodostunut.
    </p>
    <p class="paragraph">
      Kokemus on elämänkatsannon niinkuin tieteen alalla tunnustettava
      omintakeiseksi uskonlähteeksi, jos mieli persoonallisen totuuden päästä
      oikeuksiinsa. Mutta tässäpä tulee uusi pulma. Tiede on oivaltanut, ettei
      otaksuma ole täysin todistettu sillä perusteella, että saattaa ymmärtää
      kokemukset siitä lähtien. Täytyy samalla toiselta puolen voida osottaa,
      ettei kokemuksista voida päästä toiseen otaksumaan, joten kokemukset
      voidaan selittää vain tuolla määrätyllä tavalla, ja ettei mikään muu
      otaksuma ole mahdollinen. Siitä syystä — niinkuin jo on huomautettu —
      monet tutkijat olettavat, että ne periaatteet, joiden mukaan
      luonnontiede on tähän asti työskennellyt ja joista käsin on onnistuttu
      selittää niin monta ilmiötä niin täsmällisellä tavalla, eivät itse ole
      todistettuja, koska ei voida näyttää mahdottomaksi että toisista
      periaatteista lähtien voitaisiin päästä samoihin tuloksiin. Jo Leibniz
      lausui, ettei hypoteesin menestys ole todistuksena sen totuudesta;
      täytyy myös voida osottaa, että tuo hypoteesi on ainoa mahdollinen
      selitystapa. Voidaanhan päästä samaan päätelmään varsin eri
      edellytyksistä lähtien. Jos sovellamme tämän persoonalliseen
      elämänkatsantoon, on selvää, ettei voida todistaa, että jonkun ihmisen
      kokemuksen täytyy johdattaa häntä aivan määrättyyn uskolajiin, olipa
      tämä usko yhtä kuin sen yhdyskunnan usko, jossa hän on kasvanut, taikka
      uudella ja omintakeisella tavalla sukeutunut. Eikä vastakoetta voida
      tässä asian luonnon johdosta tehdä. Taito on pitkä, mutta elämä lyhyt; —
      se pitää paikkaansa myös siitä elämäntaidosta, jonka ilmaisuna on
      ihmisen usko. Mutta ei yksistään aika estä vastakokeen tekemistä. Usko
      eli elämänkatsanto, joka on todella persoonallisuuden omaisuutta, tekee
      vertailun muihin katsantoihin mahdottomaksi. Käy tässä niinkuin
      vakavassa päätöksessä: tahto on tässä keskittynyt siten, että kaikki
      muut mahdollisuudet hälvenevät; vertailun aika on ohi. Kun mielen koko
      sisäinen hartaus ja koko persoonallinen elämänkokemus on pantuna
      vakaumukseemme, ei enää voida täydellä todella tutkia kysymystä, emmekö
      sisäisine ja ulkonaisine edellytyksinemme olisi voineet johtua toiseen
      tulokseen. Kierkegaard joutuu eräässä paikassa päiväkirjoissaan
      koskettamaan tätä kohtaa ajatellessaan seuraavaa uskoansa vastaan
      tähdättyä vastaväitettä: „Niinpä niin, mutta olihan mahdollista, että
      olisit voinut tulla pelastetuksi toisella tavalla.“ Hän sanoo aivan
      oikein, ettei uskovainen voi siihen vastata; jos hän vastaa
      huomautukseen, on se sen merkkinä, ettei hän todellisuudessa olekkaan
      uskovainen. Tämä on sielutieteellisesti totta; olemme kaikki tyynni
      samassa asemassa, olipa uskomme mikä hyvänsä. Mutta siitä seuraa myös
      välttämättä kaiken dogmaattisen viisauden rajotus. Ei millään elämän
      kohdalla kokemus ole tyhjentynyt — ja joskin se olisi tyhjentynyt, niin
      siitä johdettu päätelmä ei olisi ehdottoman pätevä. Kehottakoon se
      varovaisuuteen. Ja kun tiede itse tässä huomaa oletuksiensa ja
      tuloksiensa kiistämättömän pätevyyden rajotuksen, tulee uskon omasta
      puolestaan tehdä sama myönnytys. Jokainen usko on uhkayritys,
      uskallusta, ennakoimista, älköönkä se antautuko niin rauhaan — enempää
      yksilön mielessä kuin oppirakennuksissa ja yhdyskuntajärjestyksissä —
      että se sen unohtaa.
    </p>
    <p class="paragraph">
      Kokemus ja elämä ovat se leveä ja syvä pohja, jolle sekä tieteelliset
      että uskonnolliset käsitteet rakennetaan. Kaikki käsitteemme johtuvat
      sen ajattelemisesta, mitä on välittömästi ja ehdottomasti koettu ja
      eletty. Se on se alus (subjekti), jota vähitellen selitetään ja
      määrätään ajatuksin ja sanoin esittämiemme lausumain (predikaatti)
      avulla. Yksinkertaisimmissa arvostelmissamme on vain yksi sana
      lausuttuna, yksi käsite muodostettuna, nimittäin predikaatti. Niin on
      laita puhtaiden huudahdusarvostelmien, esim. „Kaunista!“ „Ihanaa!
      Suurenmoista!“ Predikaatti on ainoaa, mitä vailla ei arvostelma voi
      olla, kaikki muu on ajatuksellisesti lisättävissä, vaikkei olekkaan
      lausuttuna. Usein voimme vain viittauksin osottaa sitä, mitä predikaatti
      koskee, voimatta sitä sanoin ilmaista. Ja niin on varsinkin
      huudahdusarvostelmain laita. Jos kaikki viisaus, tieteellinen niinkuin
      uskonnollinen, alkaa ihmettelyllä, niin huudahdusarvostelmat
      luonnollisesti kuuluvat ensimäisiin arvostelmiin. Vasta myöhemmin
      käsitteemme saattavat sitten määräytyä ja kiintyä, niin että ne voivat
      esiintyä subjekteina. Mutta on hyvin tärkeää pitää kiinni siitä, että
      kuta enemmän lähenemme alkuperäisiä, neitsyellisimpiä kokemuksiamme,
      sitä enemmän käsitteemme ovat pelkkiä predikaattikäsitteitä. Se on
      niiden ensimäinen kehitysaste, jolle jokaisen perinpohjaisen pohdinnan
      tulee peräytyä. Ja olletikin uskonnolliset käsitteet kaipaavat alati
      siihen suuntaan käyvää tarkastusta. Itse jumalakäsite on siten
      predikaattikäsite, elämysten ja kokemusten ajatuksellisena ilmaisuna
      syntynyt. Tämä käy selville niinpiankun kysytään, mikä tekee Jumalan
      Jumalaksi eli määrää Jumalan jumaluuden. Silloin käy ilmi, että
      jumalakäsitteeseen ovat kullakin ajalla ja kussakin uskontolajissa
      yhdisdettyinä arvokkaimmat ominaisuudet, joita ihmiset havaitsivat
      olemistossa ja elämän kulussa, sikäli kuin sitä tunsivat ja ymmärsivät.
      Tässä on yhteinen piirre jumalan käsitysten äärettömässä vaihtelussa. Ja
      siihen uskonnollinen väittely aina pyrkii lopulta palaamaan, niin
      pulmallista kuin jonkin käsitteen varsinaisen synnyinhetken keksiminen
      voikin olla. Kysymys on yksilön kannalta oleva, voiko hän kokemuksensa
      mukaan mielessään uudistaa sen prosessin, josta perinnäiset
      uskonnolliset mielikuvat alkuaan lähtivät. Mahdollisesti täytyy muuttaa
      noita käsityksiä melkoisesti, jotta hänen kokemuksensa tunnustaisi ne
      oikeiksi. Mahdollisesti hän johtuu sepittämään aivan uusia mielikuvia,
      jotta olisi uskollinen todelliselle kokemukselleen. Kenties hänen on
      mahdotonta muodostaa aivan määrättyjä käsityksiä, tai hän pääsee
      selville siitä, että vain kuvat ja vertaukset voivat häntä tässä auttaa.
    </p>
    <p class="paragraph">
      Tässä on olemassa eräs meidän päiviemme uskonnollista kysymystä koskeva
      päänäkökohta. Monissa kohdin tahdotaan niinkuin tähän asti käydä
      taistelua luonnontieteen, historiallisen kritiikin ja kriitillisen
      filosofian taholta. Mutta tiede ja filosofia eivät voi tuottaa uskoa
      eivätkä riitä persoonalliselle elämänkatsannolle. Usko ja elämänkatsanto
      kasvavat ehdottomasti elämästä ja ajattelulla on suurempi merkitys
      rajottavana ja tarkastavana valtana kuin positiivisesti tuottavana
      syynä. Tiede voi vain vaatia, että yhtä vähän kuin se väittää voivansa
      päästä olemistosta selville, yhtä vähän tulee uskonnon luulla
      milloinkaan voivansa luoda yleisvälttämättömiä ja tyhjentäviä ilmaisuja
      ja muotoja persoonallisen elämän kokemusten esittämiseksi. On aina
      tehtävä erotus elämyksen ja selityksen välillä. Tätä erotusta
      tanskalaiset ajattelijat ovat tahtoneet terottaa vaatiessaan
      persoonallista totuutta, ja sen tähdellisyyttä uusin sielutieteellinen
      tutkimus terottaa. Ei ole enää kysymys vain vanhojen kirjojen ja
      tunnustuksien tulkinnasta, vaan elämän itsensä selittämisestä, sen
      elämän, joka on rikkaampi ja syvempi kuin minkä mikään perintätieto voi
      ilmaista. Jos tällä tavoin korjataan uutta viiniä, on käyvä ilmi,
      voidaanko se saada vanhoihin nahkaleileihin mahtumaan.
    </p>
    <p class="paragraph">
      Uskonnonvapauden tunnustaminen on vienyt askeleen eteenpäin vapaan
      personallisuuselämän mahdollisuuden suuntaan. Uskonnonvapaus lepää sillä
      edellytyksellä, että myös kirkollisesti määrättyjen uskontokuntain
      ulkopuolella voidaan elää arvokasta ja jaloa ihmiselämää. Ensin
      pakotettiin kirkolliset vallanpitäjät tunnustamaan tuo edellytys; mutta
      se on sukeutumaisillaan positiiviseksi periaatteeksi, sen luottamuksen
      ilmaisuksi, että inhimillisellä kokemuksella ja inhimillisellä
      kehityksellä on itsenäinen merkitys. Kuta enemmän kirkko herkee
      vaikuttamasta ulkonaisella vallalla ja valtiolaitoksena, siis sen
      valtiosta erkanemisen edistyessä, sitä enemmän tarjoutuu tilaa
      itsenäiselle elämänkokemukselle ja sitä välttämättömämmäksi tämä kokemus
      käy. Kirkko itse joutuu toimimaan ihanteittensa puolesta toisissa
      olosuhteissa kuin ennen; se astuu nyt ensi kertaa sankariaikansa jälkeen
      areenalle ja joutuu yhtäläiseen asemaan kuin muut inhimilliset pyrinnöt,
      joiden tarkotuksena on tehdä elämä suureksi ja kauniiksi. Ja sen on
      silloin pakko ottaa enemmän kuin ennen ja nimenomaan suuremmalla
      selvyydellä varteen se kokemuspohja, jolle se voi rakentaa. —
      Niinkauankun sen omat traditsionit enemmän tai vähemmän selväleimaisessa
      muodossa määräsivät sen henkisen ilmakehän, jossa kaikki yksityiset
      kasvoivat, niinkauan ei sen työ ollut niin vaikeata. Se oli suureksi
      osaksi unohtuneiden lapsuussävelien ja kotoisten muistojen elvyttämistä.
      Nyt sen on pakko rakentaa rakennuksensa alkaen perustuksesta asti. Ja
      mitä kirkon vastustajiin tulee, tuovat siten muuttuneet olot mukanansa
      sen hyvän, ettei perinnäinen arvostelu ole kysyvä niin paljon
      omintakeisesti pyrkivien aikaa ja tarmoa. Liian monissa heräsi ja pääsi
      voimaan uskonnollisten traditsionien yliherruuden aikana pelko ja
      vastahakoisuus jokaista positiivista elämänkatsantoa kohtaan, ja oli
      siihen määrään totuttu kriitilliseen, arvostelevaan, kantaan, että
      unohdettiin kaiken kritiikin pelkkä valmistava ja alustava merkitys.
      Seurauksena oli milloin välinpitämättömyys tai puuttuva luottamus elämän
      positiiviseen kehkeämiseen uusiin muotoihin, milloin suorastaan
      elähtänyt veltostuminen. Kestänee ehkä kauankin, ennenkun
      dogmaattisuuden onnettomat seuraukset häviävät. Mutta kuuluuhan vanha
      sananlasku, että ken uskoo, hän ei kiirehdi.
    </p>
    <p class="paragraph">
      Ehkäpä taistelu tulee olemaan ikuinen niiden välillä, joiden ajatukset
      elämästä voidaan muodostaa tunnustukseksi, joka heillä on muiden kanssa
      yhteisenä perintätiedon pohjalla, ja niiden, joiden sisäistä elämää —
      olipa se avu tai puute — ei käy sillä tavalla tyydyttäminen. Eräs
      henkevä tanskalainen pappi sanoi kerran: „Etsivä seurakunta on
      mielettömyys.“ Totta on, että uskonnollisen yhdyskunnan tulee liittyä
      yhteen määrätyn elämän käsityksen kannattajaksi ja että herkeemätön
      etsintä jääköön yksilöiden asiaksi. Onkin monta uskonnonhistorioitsijaa,
      jotka korostavat sitä, että uskonto on yhteiskunnallinen ilmiö, niin
      suuressa määrin, etteivät välitä niistä yksilöllisemmin määrätyistä
      uskonmuodoista, jotka sentään ovat sekä alkukohtia että huippukohtia
      uskonnon historiassa. Mutta siltä näkökannalta, jonka kanssa meillä on
      tässä tekemistä, tulee kysymys olemaan, liikkuuko elämä aina väkevämpänä
      niissä, joilla on kaikki dogmaattiset nimikkeet täytettyinä, kuin
      niissä, jotka huolimatta vakavasta etsinnästä eivät päädy lopullisesti
      määrättyyn tunnustukseen. Jospa sisäisintä, persoonallisinta ja
      arvokkainta, mikä elää ja kokea voidaan, ei voitaisikaan ilmaista
      dogmilla enempää kuin tieteellisellä oppilauseella, olisiko niinollen
      mielettömyyttä olla etsijä ja sellaisena pysyä?
    </p>
    <p class="paragraph">
      Tämä kysymys on tärkein, mikä meidän päivinämme voidaan asettaa. Siihen
      annettava vastaus on ratkaisevana eronmerkkinä. Sillä on merkityksensä
      panemalla sydämellemme, että elämässä niinkuin tieteessäkin on viime
      kädessä rakentaminen kokemuksille, joita itse on tehnyt ja joiden
      selitystä ei ota toisten kädestä. Yksilö kehittyy sekä elämässä että
      tieteessä sukukunnan perintätietojen ja perintätapojen, sekä
      kunnioitettavien että kierojen, vaikutuksen alaisena. Ne ovat hänelle
      milloin avuksi, milloin esteeksi. Mutta ansaitsevatko ne
      yksityistapauksessa kunnioitusta vai eivät, ja ovatko ne avuksi vai
      esteeksi, sen voi yksilö puolestaan ratkaista vain oman persoonallisen
      kokemuksensa avulla.
    </p>
    <p class="paragraph">
      Taistelu hengen maailmassa on tapahtuva paremmilla ehdoilla, kuin tähän
      asti, jos tämä katsantotapa pääsee yhä enemmän voitolle. Ja vain jos
      niin käy, saattaa se, joka huolehtii sekä ajatuksen vapaudesta että
      persoonallisen elämän rikkaudesta ja sisäisyydestä, luottamuksella
      katsella kohti tulevaisuutta.
    </p>
    <div class="footnotes">
      <h2>Viitteet</h2>
      <div class="footnote">
        <a href="#fnref1" id="fn1">[1]</a> Suomentajan huomautus: Vert.
        Goethen sanoja: in der Beschränkung zeigt sich erst der Meister.
      </div>
      <div class="footnote">
        <a href="#fnref2" id="fn2">[2]</a> <i>Hamlet</i> I,
        5.<table><tbody><tr><td>(Horatio:)</td><td><p>Nimessä taivaan, outoa
        ja kummaa!</p></td></tr><tr><td>(Hamlet:)</td><td><p><i>No, sano
        tervetulleeks outo vieras.</i></p><p>Horatio, taivaassa ja maass' on
        paljon,</p><p>jot' ei sun järkioppis
        uneksikaan!</p></td></tr></tbody></table>
      </div>
      <div class="footnote">
        <a href="#fnref3" id="fn3">[3]</a> Suomentajan huomautus:
        Tanskankielisessä alkuperäisessä on <i>Samfoldighed</i>, sana, jota on
        mahdoton suomentaa. Sukulaiskäsitteitä ovat <i>Enfoldighed</i>,
        yksinkertaisuus, yhdistämättömyys, ja <i>Mangfoldighed</i>,
        moninkertaisuus, moninaisuus. Persoonallisuus ei ole
        <i>Enfoldighed</i> eikä <i>Mangfoldighed</i>, vaan
        <i>Samfoldighed</i>, mikä ilmaisee persoonallisuuden synteettistä,
        yhtenäistä ja yhdynnäistä luonnetta.
      </div>
      <div class="footnote">
        <a href="#fnref4" id="fn4">[4]</a> Teoksessa <i>Udvalgte Stykker af
        dansk filosofisk Litteratur</i> (1910) ovat mainittujen tanskalaisten
        ajattelijain luonteenomaisimmat lausumat luettavina.
      </div>
    </div>
<div style='text-align:center'>*** END OF THE PROJECT GUTENBERG EBOOK 75249 ***</div>
  </body>
</html>

